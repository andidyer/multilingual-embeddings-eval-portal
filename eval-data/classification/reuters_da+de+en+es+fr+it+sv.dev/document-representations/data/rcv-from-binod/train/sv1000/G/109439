* * * Från maktens korridorer - politisk krönika * * * . STOCKHOLM , 13 juni ( Reuter ) - I går ( 12 / 6 ) slutade vårriksdagen och det kan vara dags att något summera hur det gått för Sverige lett av regeringen Persson med stöd av Olof Johanssons centerparti . Man vågar påstå att samtliga makroekonomiska nyckeltal utvecklats positivt för regeringen utom arbetslösheten . Med tanke på det mycket stora budgetunderskott som Sverige drogs med kan man säga att budgetsaneringen lyckats . Att det sedan rör sig om mycket stora skattehöjningar är en annan historia liksom att åtstramningarna varit till skada för den privata konsumtionen . Regeringen har i vilket fall skaffat sig en större handlingsfrihet . I vårpropositionen fanns det vissa satsningar . När man i julas analyserade den här våren var den stora frågan vad socialdemokraterna skulle göra åt arbetslösheten . Vi frågade oss också hur man skulle komma fram till beslut om kärnkraften , arbetsrätten , arbetslöshetsförsäkringen och EMU . Inför socialdemokraternas partikongress i Sundsvall 8 - 14 september och valet ett år senare har socialdemokraterna på det ena eller andra sättet löst dessa frågor utom arbetslösheten som till och med ökat . Ibland har besluten inneburit både nej och ja som i fråga om EMU men socialdemokraterna kan sägas vara enade inför partikongressen . Det är förstås alltid viktigt inför en valrörelse men särskilt viktigt för socialdemokraterna som sett sig tvingade att genomföra en budgetsanering som många socialdemokrater anser vara orättvis och därför verkat splittrande . Avsikten med partikongressen är att den ska staka ut riktlinjerna för framtiden och inte låsa partiet . Det finns ingen anledning att vänta sig några tvära kast av kongressen . I ett Sverige , som kännetecknas av strukturella förändringar : globaliseringen , förskjutningen mot kunskapsintensiv produktion , förskjutningen från stora till små företag , mot IT och miljö - hänsyn , kan inte samma politik föras nu som förr men den socialdemokratiska partiledningen vill på kongressen ändå markera sina grundsatser . Det stora problemet för regeringen är arbetslösheten . Få socialdemokrater föreställde sig just efter valet 1994 att det skulle bli så svårt att åstadkomma en minskning . Under tidigare decennier var socialdemokraterna vana vid att åtnjuta ett högt förtroende på tre fronter : när det gällde att regera , att stå för trygghet och välfärd och att klara sysselsättningen . På alla dessa fronter är regeringen ifrågasatt men särskilt när det gäller sysselsättningen . 1990 hade Sverige 4 , 9 miljoner i arbete medan siffran är 3 , 9 miljoner 1997 . I maj 1996 var 7 , 1 procent öppet arbetslösa . I maj 1997 var 7 , 8 procent arbetslösa . Både regeringen och den socialdemokratiska partiledningen väntar otåligt på att arbetslöshetskurvan ska böja av nedåt . Hur det än går vet vi att socialdemokraterna kommer att gå till val 1998 med en alldeles för hög arbetslöshet , vilket kommer att skada dem i valet . Hur stor skadan blir är förstås en öppen fråga . Med tillfredsställelse ser regeringen också fram mot Carl Bildts återkomst till den svenska inrikespolitiken . Socialdemokraterna tror att det gynnar dem med en tydligare moderatprofil som de kan slå på . När socialdemokraterna regerar med centerstöd är moderaterna totalt utan inflytande . När så också partiledaren är i Bosnien har regeringen upplevt att moderaterna knappast funnits . När regeringen gjort nedskärningar och impopulära skattehöjningar har moderaterna nått toppnoteringar i opinionsmätningarna . När Carl Bildt kommer hem skulle den moderata nedskärningspolitiken bli tydligare för väljarna och möjligen kommer då moderaterna att minska i Sifo och Temo . Carl Bildt kommer att göra sin nystart i Sverige med det klassiska Grisslehamnstalet och sedan moderatstämman i Umeå 28 - 30 augusti . Han har skaffat sig ett stort förtroendekapital hos svenska folket . Frågan är hur han kan förvalta det . Han har vant sig vid att gå in och ut hos världens presidenter och premiärministrar och verkligen handla . Här hemma blir han visserligen statsministerkandidat men ändå oppositionspolitiker utan inflytande . Även om Carl Bildt behåller något framträdande internationellt uppdrag måste man fråga sig hur han kommer att lyckas " tända " på sin nygamla uppgift . För den politiskt intresserade torde det i vilket fall bli roligt att se hur Carl Bildt och Göran Persson drabbar samman . - - Stockholmsredaktionen 08 - 24 87 50 Arvid Lagercrantz är även politisk kommentator för Sveriges Radio P4 . Han har tidigare bland annat varit inrikespolitisk chef på Dagens eko och VD för Sveriges Riksradio . Arvid Lagercrantz skriver krönikor för Reuters varje fredag . ( c ) Reuters Limited 1997 . 
