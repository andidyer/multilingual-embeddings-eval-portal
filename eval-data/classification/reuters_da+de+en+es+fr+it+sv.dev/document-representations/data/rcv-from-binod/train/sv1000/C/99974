SAAB GYNNAS PÅ LÅNG SIKT OM FOKKER STÄNGER . STOCKHOLM , 28 nov ( Reuter ) - Saab Aircraft kommer i det långa perspektivet att gynnas av att Fokker går i graven , men på kort sikt kommer inga effekter att synas . Det säger Saab Aircrafts informationschef Anders Annerfalk till Reuters . " Att Fokker försvinner från arenan kommer att gynna oss på sikt , men i det korta perspektivet , och då talar jag om år , betyder det mindre . Framöver kommer vi nog inte att få se några som helst effekter " , säger Annerfalk . Han anser även att begagnade Fokkerplan nu kommer att falla i pris . " Begagnade Fokkerplan kommer att minska i värde eftersom de som köper begagnade plan med tanke på att köpa nya senare låser in sig i en återvändsgränd " , säger Annerfalk . Annerfalk utesluter inte fler turer kring Fokker efter att samtalen med Samsung nu misslyckats . " Jag kan bara beklaga Fokker som fått stänga , men jag har en känsla av att det sista ordet inte är sagt i den här affären . Det brukar kunna vara så i sådana här affärer " , säger han . - Jörgen Österberg 08 - 700 1008 . ( c ) Reuters Limited 1996 . 
