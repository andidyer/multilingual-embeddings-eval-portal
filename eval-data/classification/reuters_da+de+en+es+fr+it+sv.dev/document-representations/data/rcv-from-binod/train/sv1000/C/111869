Inte rimligt justera upp vinstmål nu - NB ' s Dalborg . STOCKHOLM , 15 aug ( Reuter ) - Med nuvarande inflationstakt vore det inte rimligt att justera upp Nordbankens lönsamhetsmål som idag ligger på en avkastning på eget kapital på 15 % . Det säger bankens VD Hans Dalborg i en intervju med Reuters . Nordbanken har under hela sin tid som börsföretag legat med en avkastning på eget kapital över 20 % , men har trots det inte justerat upp lönsamhetsmålet . " Det är självklart att vi överväger våra mål , men det viktigaste är att vi har lönsamhetsmål som relaterar till vad övriga börsbolag presterar . Man kan definiera ett lönsamhetsmål på olika sätt . Först kan man säga att man ska ha en lönsamhet på inflationen plus en riskpremie . Nu är inflationen så låg så att det är vettigare att prata om riskfri ränta plus riskpremie " , säger Dalborg och fortsätter : " Nu är riskfria räntan också låg och det är alltid aktieägarvärdet som styr . Det är lite så att vi ligger på ' fel ' sida målet nu . Å andra sidan finns det en viss poäng i att ha ett uthålligt mål . " I Nordbankens finansiella anläggningstillgångar , som består av obligationer som hålls till förfall , finns för närvarande stora övervärden , men det är inget som påverkar resultaträkningen . " Vi har ett rejält övervärde i anläggningstillgångarna , men det spelar ingen roll eftersom vi håller dem till förfall " , säger Dalborg . - Jörgen Österberg 08 - 700 1008 . ( c ) Reuters Limited 1997 . 
