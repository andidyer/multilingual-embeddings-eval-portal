DERIVA REKOMMENDERAR KÖP I HÖGANÄS . STOCKHOLM , 15 okt ( Reuter ) - Höganäs svaga vinsttillväxt i år är endast tillfällig och bolagets vinst före skatt bör öka till 490 Mkr 1997 jämfört med 406 Mkr 1995 . För 1996 ligger prognosen på 425 Mkr . Den bedömningen gör Deriva Securities Fondkommission i en analys av Höganäs daterad den 14 oktober . " Vi rekommenderar långsiktigt köp av ett av börsens bästa tillväxtbolag " , skriver Deriva . Fondkommissionen spår en konjunkturdriven tillväxt i framför allt Europa och Asien under 1997 vilket gör att värderingen för 1997 och 1998 ser attraktiv ut . Tillväxten för metallpulver ser god ut till följd av att allt fler produkter baseras på denna teknik , främst inom bilindustrin . Dessutom har Höganäs byggt en fabrik i Kina som kan öppna dörrarna för bolaget i den kraftigt växande marknaden där . Dessutom spår Deriva allmänt ökande konsumtion av metallpulver framöver . " Ett flertal större konsumenter har sagt att de avser att kraftigt öka sin konsumtion av metallpulver , bland annat har Ford Europe sagt att de vill tredubbla sin konsumtion de närmaste 8 - 10 åren " , skriver Fondkommissionen . Höganäs har historiskt sett haft höga rörelsemarginaler vilket innebär att förändringar i försäljningen påverkar resultatet betydligt , enligt Deriva Securities . De risker som finns ligger i en svag konjunktur samt en fortsatt mycket stark krona , skriver fondkommissionen . Höganäs B - aktie var en av dagens vinnare med en uppgång på 4 kr till 202 . - Kristina Zetterlund 08 - 700 1011 . ( c ) Reuters Limited 1996 . 
