ANALYS - Svenska banker väntar med köp i Norden . STOCKHOLM , 19 mars ( Reuter ) - De svenska bankerna kommer troligen inte att köpa på sig några mindre danska eller norska banker under den närmaste tiden a la Den Danskes köp av Östgöta Enskilda . Det menar bankanalytiker som Reuters talat med . " Tar man till exempel Nordbanken och S - E - Banken lär de inte vara ute på uppköpsstigen förrän de har fört fusionssamtal igen . FöreningsSparbanken är den svenska bank som är mest inriktad på privatmarknaden och Sparbanken har visat sig intresserat av en nordisk expansion , men de har en fusion att ta hand om och att lägga till en bank till är nog knappast aktuellt nu " , säger en analytiker i Köpenhamn . Han menar vidare att det också kan vara svårare att köpa danska småbanker än vad det var för Den Danske att ta in Östgöta . " De flesta mindre danska banker har ett mycket spritt ägande och är dessutom ofta lokalt dominerade " , säger han . Handelsbanken har tidigare figurerat flitigt i den danska pressen som potentiell köpare av flera danska banker . Köpet av Stadshypotek satte en viss press på bankens kapitaltäckning , men Arne Mårtensson har sagt att resurser finns för ett nytt ( mindre ) förvärv om det skulle passa Handelsbanken . Under senare tid har den nordiska expansionen för Handelsbankens del varit främst organisk , men tidigare har banken varit den mest aktiva med köp av bland annat finska Skop - bankens kreditportfölj och dess hypoteksinstitut . Sparbanken har markerat intresse för att växa i övriga Norden genom köp i mindre banker . Bland annat ökade Sparbanken under 1996 ägandet till 25 % i finska sparbanken Aktia där man dessutom förbundit sig att lägga bud på hela banken om ägarandelen skulle komma att överstiga 50 % , köpte in sig med dryga 3 % i danska Bikuben Girobank och köpte 12 , 5 % av den estniska Eesti Hoiupank . S - E - Banken har växt försiktigt via egna etableringar i grannländerna och kommer troligen , liksom Nordbanken , se om sitt eget hus och fundera igen på en eventuell fusion med någon stark partner innan det kan bli aktuellt med ett köp av någon grannlandsbank för att få ett kontorsnät . Den finska centralbankschefen Sirkka Hämäläinen säger i en intervju med FinansTidningen att hon tror att den finska bankmarknaden kommer att utvecklas liknande den svenska med flera fusioner . Hon utesluter heller inte att fusionerna även kommer att innefatta andra nordiska banker , men analytiker ställer sig tveksamma till om det är bland de svenska bankerna man ska leta fusionspartners till Okobanken och Postipankki till exempel . " Jag tror nog att de svenska bankerna kommer att fokusera , som de har gjort hittills , på den egna marknaden . Det handlar en del om ägarsituationen också , det kan vara svårare att genomföra sammanslagningar över gränserna än inom Sverige " , säger en analytiker som snarare tror att försäkringsbolagen är de som kommer att vara mest aktiva strukturmässigt framöver . " Man ska nog hålla ett öga på försäkringsbolagen i den här svängen . Jag tror att det kan finnas ännu större intresse från deras sida att slå ihop sig . Man ska väl i och för sig inte utesluta helt att till exempel S - E - Banken köper en mindre bank i Danmark , men det är nog inget nära förestående " , säger han vidare . En analytikerkollega menar att förvärvsexpansionen i Norden för de svenska bankerna till stor del redan ägt rum . " Handelsbanken har köpt i både Finland och Norge och Sparbanken har också varit aktiva . Sparis har ju köpt in sig i Aktia . Sedan har man markerat att man är intresserade av ett samarbete med norska Sparbankerna . S - E - Bankens nordiska expansion har ju mest handlat om att öppna filialer för commercial och investment banking för att komma närmare de nordiska storföretagskunderna " , säger han . - Jörgen Österberg 08 - 700 1008 . ( c ) Reuters Limited 1997 . 
