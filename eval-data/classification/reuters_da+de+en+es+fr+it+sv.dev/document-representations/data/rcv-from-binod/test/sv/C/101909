NYTT SMÄRTMEDEL RELATIVT SÄKERT PROJEKT - ASTRA . STOCKHOLM , 21 jan ( Reuter ) - Astras potentiella storsäljare inom smärtlindring , Actid , är på väg in i klinisk fas II och kan betraktas som ett " relativt säkert projekt " . Det säger informationschef Staffan Ternby till Reuters . " De första resultaten på människa finns ju nu , men det har inte prövats på patient . . . Men man får ändå säga att det är ett relativt säkert projekt " , säger Ternby . Actid har från början tagits fram av det amerikanska företaget Cyto Therapeutics , som nu utvecklar medlet tillsammans med Astra . " Vi betalade en engångsavgift när vi påbörjade samarbetet och Astra står för kostnaden för den kliniska utvärderingen " , säger Ternby . Astra kommer , om medlet når marknaden , att betala en royalty till Cyto Therapeutics . Hur stor den royaltyn blir , vill han inte säga . " Men eftersom vi bekostar en stor del av utvecklingsarbetet så påverkar det royaltysatsen . Tar man över en färdig produkt , så blir det ju en högre royalty än om man är med och utvecklar . " Royaltysatsen varierar normalt från 5 % till 20 % i läkemedelsbranschen , säger han . Ternby tror att medlet , om allting går bra , kan nå en försäljning på i storleksordningen 1 miljard dollar inom tio år . Lansering beräknas ske kring sekelskiftet . - Joel Dahlberg 08 - 700 1011 . ( c ) Reuters Limited 1997 . 
