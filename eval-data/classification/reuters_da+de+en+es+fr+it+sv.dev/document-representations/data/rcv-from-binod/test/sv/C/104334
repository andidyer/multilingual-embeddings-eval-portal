ABB Sverige satsar vidare på kärnkraft . STOCKHOLM , 28 feb ( Reuter ) - Svenska ABB har inte för avsikt att dra ned på den verksamhet i bolaget som berör kärnkraft . Det uppger Anders Narvinger , VD för Asea Brown Boveri AB , till Reuters . " Vi kommer fortsätta att satsa på kärnkraft . Det finns en stor kärnkraftskapacitet i Sverige som jag utgår ifrån kommer att förbli " , säger Narvinger . Han betonar att den förtida kärnkraftsavvecklingen innebär att den elintensiva industrin i Sverige får en tuffare konkurrenssituation med åtföljande lägre investeringar . Den elintensiva industrin svarar för ca 5 Mdr av ABB Sveriges totala årliga intäkter . Försäljning till kärnkraftsverken i Sverige står för ca 1 Mdr varje år , av vilket Barsebäck svarar för ca 200 Mkr . Narvinger medger dock att kärnkraftsavvecklingen också kan gynna ABB Sverige på kort sikt . " I det kortsiktiga perspektivet så är det dels ett bortfall , dels måste kärnkraften ersättas " , säger Narvinger . Han framhåller att det är rimligt att anta att ABB Sverige kan få ta del av arbetet kring att finna ersättande kraft till kärnkraften i form av biomassa eller termisk energi . ABB koncernens målsättning är att kunna visa en volymtillväxt på omkring 6 % varje år över nästa konjunkturcykel . Konjunkturen i Västeuropa väntas dock inte vända upp förrän 1998 , och 1997 kommer därför att bli lite av ett mellanår . " Jag tycker att i Sverige har vi ingen anledning att tro att vi inte ska kunna klara av det koncernmässiga målet . . . Även om vi kommer att få en viss konjunkturavmattning som vi kommer att känna av 1997 så ser jag positivt på utvecklingen på sikt " , säger Narvinger . Västeuropa , exklusive Sverige , svarade för 27 % av svenska ABB : s intäkter 1996 . Narvinger räknar med att tillväxtmarknader i Asien , Östeuropa och Latinamerika kommer att öka sin andel av bolagets intäkter . Han tror också att exporten kommer att utgöra en större del av bolagets försäljning framöver . - Kristina Zetterlund 08 - 700 1005 . ( c ) Reuters Limited 1997 . 
