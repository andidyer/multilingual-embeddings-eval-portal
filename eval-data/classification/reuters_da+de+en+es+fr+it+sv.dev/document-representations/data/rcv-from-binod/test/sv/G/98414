FULL AVVECKLING KAN EJ BESLUTAS IDAG - SUNDSTRÖM . STOCKHOLM , 15 okt ( Reuter ) - Det är inte idag möjligt att ta beslut om en fullständig avveckling av kärnkraften , men minst en reaktor bör avvecklas under den innevarande mandatperioden . Det sade näringsminister Anders Sundström vid en pressträff efter partiöverläggningarna om energipolitiken idag . " Det är inte vettigt att bygga något energipolitiskt beslut på luftslott om att ny teknik i framtiden kommer att göra kärnkraften överflödig . Det skapar bara osäkerhet och försvårar för företag att ta investeringsbeslut " , sade Sundström . Han menar dock att det är fullt möjligt att påbörja omställningen från kärnkraft redan i dag med en kombination av energihushållning och alternativa energikällor , främst biobränslen . " Frågan är hur realistiska energikommissionens mål på besparingar på mellan 14 - 19 Terrawattimmar per år är , men det är fullt möjligt att påbörja omställningen redan idag " , sade Sundström . - Jörgen Österberg 08 - 700 1008 . ( c ) Reuters Limited 1996 . 
