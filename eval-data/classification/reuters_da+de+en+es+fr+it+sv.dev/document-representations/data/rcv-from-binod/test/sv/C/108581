ANALYS - Strukturaffär i Graninge trolig . STOCKHOLM , 28 maj ( Reuter ) - Kraftbolagen kommer att bjuda på fler strukturaffärer framöver och nu kan det bli Graninge som står på tur . Det säger analytiker Reuters talat med . Den nuvarande ägarsituationen i Graninge anses vara både splittrad och låst . Franska Electricite de France ( EDF ) äger 30 % i bolaget medan Sydkraft har 20 % . Tyska Preussen Elektra svarar för 13 % och därutöver har familjen Versteegh 18 % . Frågan är inte om det blir en strukturaffär i Graninge , utan när . " Den ägarbild Graninge har idag är tämligen låst . Men det är omöjligt att ha en uppfattning om vilken tidsperiod en förändring kommer att ske inom " , säger en analytiker . Jan Carl Adelswärd , analytiker på Aros , ser ett möjligt scenario i att EDF ger Preussen Elektra något i utbyte för posten i Graninge . " Jag bedömer det inte som osannolikt att den låsta ägarsituationen kan vara löst inom ett , ett och ett halvt år . Och då kommer det möjligtvis att ske en bytesaffär mellan Preussen Elektra - Sydkraft och EDF på en högre nivå i ett europeiskt perspektiv . Det mest troliga är att Sydkraft och Preussen Elektra går ur Graninge " , säger Adelswärd . Analytiker ser dock ett flertal möjliga lösningar . En möjlighet kan bli att EDF väljer att gå ur Graninge för att i stället köpa en post i finska Imatran Voima ( IVO ) inför bolagets eventuella notering i Finland . Ett annat alternativ kan komma att bli att Graninges skogsverksamhet och kraftverksamheten delas upp i olika bolag . " Då skulle till exempel familjen Versteegh kunna ta över skogsrörelsen medan något av de större kraftbolagen övertar kraftverksamheten " , säger Theres Abrahamsson , analytiker på Handelsbanken . Till skillnad från Graninge bedöms Gullspång redan vara ute ur leken . IVO : s uppköp av Graninges och Vattenfalls aktier i Gullspång gör IVO till den klart största ägaren med 75 % av kapital och 72 % av röster . " Gullspång är sannolikt på väg ut ur börsen . Om ett till två år är det möjligt att bara Sydkraft finns kvar på Stockholmsbörsen " , kommenterar Adelswärd . Ur ett större perpektiv väntas också kraftbranschen generellt genomgå en fortsatt strukturomvandling . " Det som för närvarande pågår är att kraftbolagen köper upp kommunala distributörer . Vi går alltmer mot en oligopolsituation inom kraftbranschen " , säger Johan Sivander , analytiker på Swedbank . - Kristina Zetterlund 08 - 0700 1005 . ( c ) Reuters Limited 1997 . 
