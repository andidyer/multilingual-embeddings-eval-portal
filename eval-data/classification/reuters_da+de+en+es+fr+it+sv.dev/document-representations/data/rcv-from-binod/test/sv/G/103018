* * * FRÅN MAKTENS KORRIDORER - POLITISK KRÖNIKA * * * . - Av Arvid Lagercrantz - STOCKHOLM , 7 feb ( Reuter ) - Sällan har så många direktörer , fackförbundsledare , borgerliga politiker och chefredaktörer blivit så arga som över den gångna veckans energiöverenskommelse . Frågan är om de uppfattat vad socialdemokraterna , centern och vänsterpartiet egentligen kommit fram till . Det går i alla fall att tolka beslutet på olika sätt . Från moderater , folkpartister , SAF , Industriförbundet , LO , Metall med flera kallas avvecklingen av en reaktor i Barsebäck för vanvett , fantasteri och ren dumhet . Men när vi talar med en ledande socialdemokrat får vi höra att " den främsta avsikten är att snabba på utvecklingen av alternativa energislag . Man behöver inte vara nationalekonom för att förstå att det mesta blir vid det gamla om marknaden inte ser att det lönar sig att satsa på alternativen " . Vår sagesman säger vidare att eftersom socialdemokraterna räknar med en mycket lång avvecklingstid för samtliga 12 reaktorer är det viktigt att komma igång med avvecklingen - " ju fortare man startar desto längre blir avvecklignstiden " , resonerar denna ledande socialdemokrat . Ser man på den överenskommelse som presenterats är det bara helt klart att en reaktor i Barsebäck ska stängas nästa år med ökad åtgång av olja , kol och eventuellt gas som följd . Ett villkor för att Barsebäck 2 ska stängas 2001 är att bortfallet av elproduktion kan kompenseras genom tillförsel av ny elproduktion eller minskad användning av el . Denna princip , som också fanns i till exempel riksdagsbeslutet 1991 , gäller för framtiden . Men de tre partierna har kommit fram till att något slutår för kärnkraftsavvecklingen inte ska anges . Det berömda årtalet 2010 från riksdagsbeslutet 1980 ( just efter folkomröstningen ) är nu borta . Ingen kan idag säga när kärnkraftsavvecklingen är slutförd . Det finns säkert skäl att tro att det kommer att ta lång tid . Centerpartiet och vänsterpartiet har velat driva på en avveckling . I och med uppgörelsen har de fått stöd av en majoritet inom socialdemokratin men det är absolut inte fråga om någon snabbavveckling mer än av Barsebäck 1 . Näringsminister Anders Sundsröm var under förhandlingarna inne på att det var en reaktor i Ringhals , som ju ägs av Vattenfall , som skulle stoppas . Dessa reaktorer är större än i Barsebäck . Även om det är svårt att få det bekräftat tycks socialdemokraterna helst ha velat vänta till efter valet 1998 med att stänga någon reaktor . Här fick man ge sig . Det var ju lätt för centern och vänstern att hänvisa till det beslut socialdemokraterna fattade i mars förra året vid sin extra partikongress . Även om det finns anledning att tro att avvecklingen av kärnkraften kommer att ta sin tid är det en stor och viktig omsvängning inom den socialdemokratiska ledningen som skett . Det är inte längre som Hans Bergström skrev i Dagens Nyheter i går ( 6 / 2 ) : " På den yttersta beslutsdagen har industrin kunnat lita på att socialdemokratiska statsministrar och finansministrar inte är några svärmare , som i romaniskt fantansteri begår rent fysiska dumheter " . Det gamla energietablissemanget bestånde av moderater , folkpartister , socialdemokrater arbetsgivare och fack finns inte längre . Nu har den socialdemokratiska majoriteten med Göran Persson i spetsen bestämt sig för att satsa på ett nytt projekt : DET EKOLOGISKT UTHÅLLIGA SAMHÄLLET . Vi har hört statsministern uttala de där orden några gånger men ganska få har tagit dem på allvar . I och med beslutet att stoppa Barsebäck har Göran Persson visat att han menar allvar . Även om det blir en del praktiska följder av den nya energipolitiken för Sydsverige blir det ändå större politiska konsekvenser . Om det fanns en inbyggd konflikt om kärnkraften i den första borgerliga regeringen 1976 skulle konflikten vara ännu större i en borgerlig regering 1998 . Man kan hävda att en ny fyrpartiregering omöjliggjorts genom energiuppgörelsen . Socialdemokraterna och centern står varandra allt närmare . Inom centern är man mycket nöjd . Efter mer än 20 år som ständig kärnkraftskritiker har partiet nu fått med sig socialdemokraterna . Där är man förvissad om att den svenska marknaden nu ska förstå vad som är på gång och därmed göra en fortsatt avveckling möjlig precis som 1991 års energibeslut med satsning på biobränsle gör det möjligt att stänga av Barsebäck . Med tanke på den höga arbetslösheten kan det vara svårt för socialdemokraterna att få särskilt höga siffror i valet 1998 . Tanken är då att kunna fortsätta med hjälp av centern . Om detta räcker som positivt scenario för att fackföreningsrörelsen åter ska bli på gott humör är väl mer osäkert . Tills vidare får Göran Persson glädja sig åt att hans nya gröna projekt uppskattas av kvinnoförbundet och SSU . Enligt vad vi inhämtat var entusiasmen i själva regeringen måttlig när Persson tog upp saken första gången för ett halvår sedan . - Stockholmsredaktionen 08 - 24 87 50 Arvid Lagercrantz är även politisk kommentator för Sveriges Radio P4 . Han har tidigare bland annat varit inrikespolitisk chef på Dagens eko och VD för Sveriges Riksradio . Arvid Lagercrantz skriver krönikor för Reuters varje fredag . ( c ) Reuters Limited 1997 . 
