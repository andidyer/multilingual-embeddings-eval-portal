ANALYS - BOLIDENAFFÄR INTE UPPENBART BRA FÖR TRELLEBORG . - Av Jörgen Österberg / Joel Dahlberg STOCKHOLM , 13 feb ( Reuter ) - Det råder delade meningar bland analytiker om hur man ska ställa sig till Trelleborgs beslut att sälja ca hälften av Boliden på Torontobörsen . Vissa menar att det är positivt för Trelleborg , medan andra tycker att det är svårt att se hur Trelleborg ska kunna få ordentlig avkastning på de pengar som kommer från försäljningen . " Jag är av uppfattningen att Trelle ska ned på det här . Boliden kommer förmodligen få ett marknadsvärde kring 6 Mdr , och det är i ett positivt scenario . Trelleborg byter bort kassaflöden mot resultatandelar , något som egentligen bara ökar konglomeratstämpeln som bolaget har idag och jag tycker att hela upplägget är lite av en halvmesyr " , säger en analytiker . Christofer Sjögren , analytiker på Carnegie , menar dock att Boliden kan vara värt en hel del , ett värde som inte kommit fram fullt ut i värderingen av Trelleborgskoncernen . " Med en P / E - talsvärdering hamnar man en bra bit under 10 Mdr men en substansvärdering av malmfyndigheterna ger ett betydligt högre värde " , säger Sjögren . Han tror att motivet för Trelleborgs val av Toronto som marknadsplats för Boliden , är just att få en högre värdering . Sjögren är positiv till Trelleborg och tror att aktien kommer utvecklas väl framöver . " Jag tror det kan vara svårt att med nuvarande information se vad det här betyder för Trelleborg . . . Jag tycker det är positivt och börsen kommer handla upp aktien inför Bolidens notering " , säger han . Sjögren tillägger att han räknar med ett högre zinkpris under våren , vilket kan ge en högre värdering på Boliden . En analytikerkollega håller inte riktigt med om att försäljningen av Boliden skulle vara positiv för Trelleborgskursen . " Värderingen på Trelleborg är inte dålig som det är på 120 kr . Jag skulle definitivt inte jaga in i Trelle under mellanperioden innan man vet vad de ska hitta på med pengarna " , säger han . En analytiker menar att Trelleborg kommer att satsa pengarna från Boliden - försäljningen inom Gummi & Plast , men har svårt att se några större möjligheter . " De får en hygglig reavinst 1997 och en stor säck pengar som de måste göra något med . Börsen värderar ju inte kassor särskilt högt . Förmodligen ska de in hårdare i Gummi & Plast som inte kan värderas särskilt högt . Problemet är ju att Gummi & Plast är inriktad på bulkproduktion med låga marginaler och det finns inga egentliga uppköpsobjekt , ens inom mer specialiserad tillverkning . Det finns inga klipp att göra för Trelle " , säger han . Christofer Sjögren räknar dock med nyheter i Ahlsell . " Det är rimligt att nåt händer med Ahlsell . Jag kan tänka mig att de går ihop med en konkurrent , till exempel finländska Onninen för att ta upp kampen med Dahl i Finland . Efter en sådan strukturaffär kan man också tänka sig en börsnotering av Ahlsell " , säger han . Sjögren får mothugg till viss del av en analytiker som tror att det är svårt att bli så mycket större inom Distribution i Norden . " På distributionssidan är det lite svårt med förvärv eller sammanslagningar eftersom det ofta är så att ett plus ett är mindre än två där . Även inom byggdistribution är det så att man tappar marknad om man blir för stor . Ska man satsa inom Distribution får man nog gå utanför Skandinavien " . Magnus Ericsson på Raw Materials Group tror att Boliden kommer att värderas mer baserat på historisk lönsamhet än potentiella fynd i framtiden . " Jag tror det kommer vara en traditionell värdering baserad på hur det har gått hittills " , säger han och hänvisar till att Boliden inte har någon erfarenhet när det gäller att hitta fyndigheter i Latinamerika . " Boliden har ju hittills huvudsakligen letat i Sverige . Man börjar i stort sett från scratch " , säger Eriksson . Han tycker dock att Boliden nu tagit ett steg i rätt riktning . " Man har under en tioårsperiod tappat som gruvbolag , framför allt på prospekteringssidan . Geografiskt sett har bolaget varit alltför koncentrerat till Sverige . Internationellt har man saknat en strategi , man har plåttrat lite här och lite där " , säger han . " Men nu har man en strategi som innebär en satsning på Sydamerika och Nordamerika . . . Det visar att man gjort sin hemläxa " , säger Ericsson . En analytiker menar att Trelleborgs information till marknaden lämnat en hel del i övrigt att önska . " Informationsgivningen har varit minst sagt märklig . Man utlyste en stor presskonferens när samarbetet mellan Boliden och Adolf Lundin tillkännagavs och sedan har man ingen presskonferens när det de facto händer något i Boliden . Det är förvånande " , säger han . Vid 12 - tiden hade kursen i Trelleborgs B - aktie sjönk 3 kr till 116 , 50 . I går , när beskedet om Boliden kom , steg aktien 2 kr . - Stocksholmsredaktionen 08 - 700 1008 . ( c ) Reuters Limited 1997 . 
