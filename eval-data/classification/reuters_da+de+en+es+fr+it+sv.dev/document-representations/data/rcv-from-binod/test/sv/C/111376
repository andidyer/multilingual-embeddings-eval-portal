Lux spår stabil marknad resten av 1997 . STOCKHOLM , 6 aug ( Reuter ) - Electrolux räknar med i stort sett oförändrade volymer globalt inom hushållsprodukter under resten av 1997 . Det sade bolagets koncernchef Michael Treschow på en presskonferens på onsdagen . " Det kommer ungefär att ligga på den här nivån under resten av året " , sade Treschow , som ändå uttryckte viss optimism : " Blir det något annat än oförändrat blir det lite bättre . " Den främsta problemmarknaden är Tyskland och här syns ingen ljusning . " Det stora orosmolnet är Tyskland och där ser vi inga tecken på förbättring . Det är inte bara vad gäller efterfrågan utan vi ser också en trend mot billigare och billigare prylar " , sade Treschow . Samtidigt förbättras situationen för Electrolux verksamhet i USA . " Jag bedömer att vi ska tjäna pengar på vår verksamhet i USA i år och det har vi inte gjort på länge " , sade Treschow . Vitvaror separat går däremot inte med vinst men går betydligt bättre . Treschow sade också att koncernens totala försäljning i juli varit bra . " Tredje kvartalet har börjat bra försäljningsmässigt , speciellt i Nordamerika , men också i Europa med undantag för Tyskland " , sade Treschow . - Joel Dahlberg 08 - 700 1250 . ( c ) Reuters Limited 1997 . 
