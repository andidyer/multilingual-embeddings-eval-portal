REGERINGEN BYTER UT VATTENFALLS LEDNING - DP . STOCKHOLM , 6 feb ( Reuter ) - Regeringen kommer att byta ut delar av ledningen för statliga Vattenfall . Det erfar Dagens Politik . " Efter energiöverenskommelsen väntas delar av såväl styrelsen som den verkställande ledningen bytas ut " , skriver Dagens Politik . Förre statsministern Ingvar Carlsson och den tidigare industriministern Rune Molin ( s ) pekas ut som tänkbara nya styrelseordföranden i Vattenfall . Regeringskansliet vill varken bekräfta eller dementera uppgifterna . Den socialdemokratiska riksdagsgruppen har inte informerats om de långt framskridna planerna , uppger Dagens Politik . Centerns riksdagsgrupp har däremot fått besked om att förändringar är på gång , dock inte vilka . " Det är ingen hemlighet att man inom centern starkt ogillat den stenhårda kommersiella inriktningen som den nuvarande ledningen för Vattenfall drivit " , skriver Dagens Politik . Dagens Politik erfar att näringsdepartementet och regeringen har för avsikt att betala Sydkraft för nedläggningen av Barsebäck med en ägarandel i Ringhals . " Tanken är då att bilda ett särskilt aktiebolag som ägare till de fyra reaktorerna i Ringhals " , skriver Dagens Politik . Vattenfall äger idag hela Ringhals . Vattenfalls koncernchef Carl - Erik Nyquist och andra i ledningen var kallade till näringsdepartementet på onsdagen , enligt Dagens Politik . - Kristina Zettelrund 08 - 700 1005 . ( c ) Reuters Limited 1997 . 
