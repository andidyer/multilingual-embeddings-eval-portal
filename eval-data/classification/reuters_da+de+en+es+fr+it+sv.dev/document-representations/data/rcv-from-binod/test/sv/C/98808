DDB DEMENTERAR GRÄNSÖVERSKRIDANDE FUSIONSPLANER . KöPENHAMN , 28 okt ( Reuter ) - Fusioner mellan stora nordiska penninginstitut är inte aktuella just nu , säger bankdirektör Knud Sörensen från Den Danske Bank i en kommentar till en rapport från den engelska investeringsbanken James Capel som drar slutsatsen att tiden nu är mogen för fusioner över de nordiska gränserna . " Det ska mycket till innan vi ser en gränsöverskridande fusion , och det ligger inte nära till " , säger Knud Sörensen till Reuters . Han förutser att det kommer flera nationella fusioner innan det kan bli tal om sammanslagningar över landgränserna . " Vi tror att det finns betydande möjligheter för vissa former av fusioner eller uppköp i den finansiella sektorn i den nordiska regionen " , skriver de två analytikerna Stuart Graham och Derek Chambers från James Capel i rapporten . Analytikerna menar att Den Danske Bank och Unibank nu är redo att ta ett steg vidare , då det har gått sex år sedan de stora fusionerna . Den Danske Bank har enligt analysen uttömt möjligheten att växa mer på den danska marknaden , medan Unibank fortsättningsvis förväntas ha en möjlighet att bli större . " Det ( nordiska bankfusioner ) är inte en dålig ide , men jag tror inte att det finns någon grogrund för det här och nu . Jag kan inte säga om det kommer att se annorlunda ut om tre - fyra år " , säger Knud Sörensen . De närmaste åren kommer de två danska storbankerna att vara helt upptagna med att få större marknadsandelar inom fastighetskrediter och försäkring . Samtidigt väntas de stora svenska bankerna vara redo när det eventuellt dyker upp en möjlighet att lägga bud på Stadshypotek eller Föreningsbanken . Men därefter kommer de att kunna tänka i fusionsbanor , enligt analysen . " Det kommer att vara många problem med det " , säger Knud Sörensen som bland annat pekar på diskussioner om placering av huvudkontor och under vilken nationalitet som banken ska bedriva verksamhet . " Det är många saker som kan få grandiosa planer att stranda , vilket leder till en viktig fråga : Vem ska sitta i förarsätet för en sådan nordisk storbank ? " , fortsätter Knud Sörensen . Han erkänner att Den Danske Bank har begränsade möjligheter att bli större i Danmark , men att det just är därför som banken etablerat sig i de andra nordiska länderna . " Vi är ambitiöst igång med att bygga upp ytterligare bankkontor i Norden , men endast utifrån en filialsynvinkel . Vi tänker inte i riktning mot fusioner " , avslutar Knud Sörensen . ( c ) Reuters Limited 1996 . 
