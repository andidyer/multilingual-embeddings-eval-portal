ANALYS - Skogskonjunktur ännu ej helt diskonterad . STOCKHOLM , 5 mars ( Reuter ) - Trots den senaste tidens kraftigt stigande kurser i skogsbolagen finns en hel del potential kvar när konjunkturen så småningom tar fart . Den senaste uppgången är kanske framför allt hänförlig till den starka dollarn , men en viss diskontering av en kommande konjunkturuppgång finns också i kurserna . Det menar skogsanalytiker Reuters talat med . " Till viss del har man diskonterat en kommande konjunkturuppgång men definitivt inte hela " , säger Erik Magnusson , analytiker på Nordbanken . Även Mikael Jofs , analytiker på Swedbank , är inne på samma linje . " Vi befinner oss i en omvärderingsfas nu , där man också fått hjälp av dollarn . . . det finns vissa tecken som visar på en kommande vändning , bättre volymer och tjockare orderböcker " , säger han och tillägger : " Knäckfrågan är var dollarn kommer att hamna , om den kommer ligga kvar på nuvarande nivåer framöver eller inte " . Lars Kellberg , analytiker på Enskilda , är dock inte alls lika övertygad om att den starka dollarn har en sådan stor egentlig effekt . Därför undrar han om inte kursuppgången till rätt stor del består av en diskontering av en kommande konjunkturuppgång . " Dollarberoendet är inte så stort , åtminstone inte rent transaktionsmässigt , då är D - marken och francen viktigare . Däremot kan en stark dollar ha andra dynamiska effekter och dra i gång den europeiska konjunkturen " , säger Kellberg . Men samtidigt konstaterar han att jämfört med amerikanska skogsaktier har de svenska gått oerhört starkt , vilket då skulle ligga i en stärkt dollarkurs . Rent teoretiskt och utifrån grova beräkningar finns kurspotential kvar bland skogsbolagen på 20 - 30 % , enligt Erik Magnusson . Han hänvisar till tidigare konjunkturtoppars vinster med de resultat som kan väntas när och om konjunkturen väl tar fart igen . " Avkastningskravet har sjunkit från runt 17 till 13 procent i och med de låga räntenivåerna idag . Det skulle indikera att kurserna vid nästa vinsttopp skulle ligga cirka 20 - 30 procent högre jämfört med toppåren 1989 och 1995 " , säger Magnusson men tillägger : " Nu tror jag i och för sig inte att man når upp till 1995 års nivåer som var ett extremt år " . Det generella räkneexemplet bygger också på att räntan ligger kvar på nuvarande nivå . När konjunkturen drar igång finns en risk att räntan stiger igen . Dessutom är svängningarna så kraftiga i skogsindustrin att det alltid är vanskligt att göra beräkningar på potentiella kurstoppar . På en i övrigt något fallande Stockholmsbörs steg skogsindex med närmare 1 % på onsdagen . Största kursvinnare bland enskilda skogsbolag var Rottneros , som vid lunchtid hade stigit 30 öre till 9 , 15 kr under stor omsättning . - Olle Lindström 08 - 700 1015 . ( c ) Reuters Limited 1997 . 
