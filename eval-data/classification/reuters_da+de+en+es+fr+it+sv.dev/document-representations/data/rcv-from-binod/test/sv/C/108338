Fortsatt stora investeringar i Netcom - VD . STOCKHOLM , 22 maj ( Reuter ) - Netcom kommer att hålla en fortsatt hög investeringstakt framöver . Det sade bolagets VD Anders Björkman på bolagsstämman på torsdagen . " Hittills har vi valt att expandera i stället för att luta oss tillbaka och generera vinster . Det är nog rimligt att tänka sig att det fortsätter så ett tag . Vi tror vi kan avkasta det här kapitalet mycket snabbare än andra investeringar " sade Björkman . Netcom redovisade på onsdagen överraskande en förlust för första kvartalet vilket Björkman förklarade med just den höga investeringstakten . " Den kraftiga expansionen är det som gör att vi inte går med vinst . Vi måste investera , sälja och marknadsföra " , sade Björkman . Vice ordföranden Håkan Ledin tillade att det är kortsiktigt att bara titta på lönsamheten . " Det är kortsiktigt att bara titta på vinsten i det här läget " , sade han . - Joel Dahlberg 08 - 700 1007 . ( c ) Reuters Limited 1997 . 
