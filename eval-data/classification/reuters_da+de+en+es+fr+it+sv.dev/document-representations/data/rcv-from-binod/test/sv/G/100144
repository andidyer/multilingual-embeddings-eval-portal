* * * FRÅN MAKTENS KORRIDORER - POLITISK KRÖNIKA * * * . STOCKHOLM , 29 nov ( Reuter ) - Valet i september 1998 närmar sig . Åtminstone för partiledningar som vill arbeta fram vinnande strategier . En välplacerad socialdemokrat sammanfattar partiets mål så här : " Den förbättring av den svenska makroekonomin som vi noterar måste folk känna i sin vardag " . Mycket tyder på att socialdemokratin kommer att handla på detta sätt fram till valet . " Skillnaden mot tidigare är att vi nu har ett utrymme för åtgärder " , säger vår källa som medger att det kan vara svårförklarligt att hävda att det går bättre , att lånebehovet minskar , när till exempel nedskärningar av läkemedelsförmåner och bostadsbidrag införs från 1 januari 1997 . " Men det är de sista " , får vi höra . Med stor tillfredställelse noterar socialdemokraterna att en stor del av allmänheten sluter upp bakom den offentliga sektorn . " Det blåser vänstervind " , menar de . Det är tydligt att det inom regeringskansliet pågår ett arbete som ska leda fram till konkreta sysselsättningsprojekt . Frågan är bara när de ska presenteras och hur omfattande de blir . Enligt uppgifter till oss är reformer att vänta som har med vård , omsorg och skola att göra . Regeringen planerar också insatser som har med ekologiskt hållbar utveckling att göra . Det är naturligtvis med stor besvikelse som socialdemokraterna tvingats konstatera att arbetslösheten ligger kvar på så hög nivå . Förhoppningen är att de åtgärder som beslutats , men ännu inte trätt i kraft , ska medföra förbättringar . Sjävklart hoppas man också på konjunkturuppgången . En ledande socialdemokrat säger dock till oss att " det avgörande i valet inte är arbetslöshetens nivå utan kurvans lutning " . Det är tydligt att det ingår i socialdemokraternas strategi att kunna åstadkomma en minskande arbetslöshet fram emot valrörelsen . Nästan alla problem som regeringen står inför kan härledas till arbetslösheten . Så också striden med LO . " Det är Perssons största huvudverk " , sade en av hans medarbetare till oss . Strategin går ut på att även om det blir en tillbakagång i valet 1998 ska socialdemokratin tillsammans med centern behålla regeringsmakten ännu fyra år . Det är detta som Göran Persson före sin Kina - resa brukade kalla politisk stabilitet . Från det socialdemokratiska partiet tycker man att LO har svårt att fatta att partiet måste förfoga över en majoritet i riksdagen . I stället höjer LO tonen mer och mer . Det är svårt att få någon socialdemokrat som vill ange hur tvisten ska lösas . En möjlighet är att arbetslösheten trots allt minskar , att regeringen kan lägga fram förslag som visar att den fortfarande är en " socialdemokratisk " regering , att den värnar om de svaga . Men under våren 1997 ska en lönerörelse bedrivas . Alla tycks överens om att löneökningarna inte får öka mer än i våra konkurrentländer . Men kan LO åstadkomma detta ? Är det inte troligt att regeringen och centern går in även här ? Både Erlander och Palme hade sina duster med LO . Enligt uppgift lär Leif " Blomman " Blomberg berätta att Palme sagt till honom när han var ordförande i Metall att " på kort sikt är striden negativ för partiet , på lång sikt skadas fackföreningsrörelsen som inte har någon att stödja sig på " . Den 8 mars går tiden ut för att motionera till den socialdemokratiska partikongressen i september . Det betyder att den stämning som råder nu i vinter kommer att vara kvar till september då kongressen hålls i Sundsvall . Sedan är det ett år kvar till valet . ( Egendomligt nog kommer den socialdemokartiska partikongressen att hållas bara en vecka före presentationen av statsbudgeten . ) Trots att vi numera har fyråriga mandatperioder för våra regeringar tycks den nuvarande få svårt att få tiden att räcka till . Under våren och allra senast nästa höst ska man ta beslut om EMU - valutaunionen . Där avvaktar socialdemokaterna opinionen , som det heter . Det är nog ingen som tror att det är särskilt lätt att regera . Göran Persson har heller inte som Ingvar Carlsson en Göran Persson och en Mona Sahlin , som attraherade just sådana väljare som inte gillar honom . Den en gång så lyckosamme finansministern Persson har inte lika lätt att klara sig som statsminister . Samtidigt med den hårda LO - kritiken kommer bekyllningar för att regeringen tappar greppet från S - E - Bankens Klas Eklund , som syftar på beslutet om a - kassan , det uteblivna beskedet om EMU och avstängningen av en kärnkraftsreaktor . Faktum är att Persson egentligen vill föra en mer " socialistisk " politik än han kunnat . I takt med bättre tider kommer vi att få se mer " socialism " . - Arvid Lagercrantz ( Eventuella åsikter som framförs i artikeln är författarens egna och inte Reuters . ) . ( c ) Reuters Limited 1996 . 
