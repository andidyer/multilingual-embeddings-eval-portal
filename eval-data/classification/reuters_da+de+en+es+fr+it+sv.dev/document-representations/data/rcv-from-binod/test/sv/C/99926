STADSHYPOTEKS STYRELSE AVGÅR INTE . STOCKHOLM , 27 nov ( Reuter ) - Stadshypoteks styrelse svarade idag på finansdepartementets kritik och förklarade sig inte villiga att ställa sina platser till förfogande . Det skriver Stadshypotek i ett pressmeddelande . I brevet till finansdepartementet skriver styrelsen att den anser att förslaget om ett samgående med Skandia är ett resultat av styrelsens ansträngningar att verka i aktieägarnas intresse . Vad gäller kritiken från finansdepartmentet om att de inte blivit informerade om affären skriver styrelsen att de försökt få lämna information , men att företrädare för departementet uttryckligen tackat nej till erbjudandet att diskutera möjligheten till samgående med Skandia eller andra strukturåtgärder . Stadshypoteks styrelse anser inte att den rekommendation som lämnats till aktieägarna att acceptera Skandias erbjudande hindrar staten från att fullfölja sitt auktionsförfarande . " Att en stor ägare planerar att avyttra sina aktier i bolaget utgör ej skäl för en styrelse att med risk för skadliga konsekvenser uppskjuta åtgärder beträffande bolaget som styrelsen anser vara till gagn för aktieägarna och bolaget " , skriver styrelsen vidare i brevet . - Jörgen Österberg 08 - 700 1008 . ( c ) Reuters Limited 1996 . 
