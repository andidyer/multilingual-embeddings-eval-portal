Penningpolitiken väl avvägd - Heikensten . STOCKHOLM , 13 mars ( Reuter ) - Den bild som avtecknar sig av svensk ekonomi talar för att penningpolitiken är väl avvägd . Det sade vice riksbankschef Lars Heikensten i ett anförande vid Kommunförbundets penning - och kapitalmarknadsdag enligt en skriftlig kopia av talet . " Till bilden hör också utvecklingen på de finansiella marknaderna under de senste månaderna . Den motiverar också en viss försiktighet i penningpolitiken " , sade Heikensten . Han anser också att det finns utrymme för lägre långräntor och en starkare krona . " Inflationsutsikterna och det faktum att den statsfinansiella utvecklingen går åt rätt håll med snabba steg talar för att det finns utrymme för en nedgång i de långa räntorna . Dessutom talar underliggande ekonomiska faktorer för att kronan blivit undervärderad efter den senaste tiden försvagning och att den bör appreciera " , sade Heikensten . Om det finns ett stabilt förtroende för prisstabilitetspolitiken tror Heikensten att en svagare krona bara får en kortvarig effekt på prisutvecklingen . " Det är först när växelkursförsvagningen ger en varaktig expansiv effekt på ekonomin som påverkar underliggande inflation , eller om inflationsförväntningarna stiger , som försvagningen kan utgöra ett problem för penningpolitiken " , sade han . När det gäller den svenska ekonomin anser Heikensten att 1996 ur tillväxtsynpunkt var ett svagare år än 1994 och 1995 . Återhämtningstendenserna i ekonomin är dock tydliga . " Tillväxten i exporten är fortsatt hög och vi kan nu skönja tendenser till att även den privata konsumtionen börjar öka i snabbare takt " , sade han . Den ökande tillväxten utgör ändå inget hot mot Riksbankens inflationsmål . " Även om tillväxten ökar under 1997 och 1998 är det osannolikt att de lediga resurserna kommer att tas i anspråk i en sådan utsträckning att inflationsmålet äventyras " , sade Lars Heikensten . - Erik Aronsson 08 - 700 1010 . ( c ) Reuters Limited 1997 . 
