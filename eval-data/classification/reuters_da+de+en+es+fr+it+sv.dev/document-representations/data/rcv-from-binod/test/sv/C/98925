PROVENTUS KAMRAS NÖJD MED KOMPROMISSLÖSNING . STOCKHOLM , 29 okt ( Reuter ) - Proventus är nöjt med den lösning som kommit fram ur diskussionerna med Investor och Royal Copenhagen , även om det de facto är en kompromisslösning jämfört med Proventus ursprungliga mål att köpa majoriteten eller hela Orrefors . Det säger Proventus VD Mikael Kamras till Reuters . " Det här är en bra lösning för Orrefors . Ur Proventus synvinkel är det visserligen en kompromisslösning , men vi är ändå nöjda givet omständigheterna " , säger Kamras . Kamras menar även att det finns vissa delar i det avtal som nu ligger som gör att Proventus kan utöva ett reellt inflytande över Orrefors . " Vi har en betydande ägarposition vilket gör att vi kan utöva ett reellt inflytande , inte minst via vår ordförandesits i styrelsen " , säger Kamras . Enligt Kamras bör det inte bli några problem för Proventus och Royal Copehagen att samarbeta i ett samägt Orrefors . " Det har varit mödosamma förhandlingar som dragit ut på tiden och vi har haft många alternativa lösningar uppe för diskussion . Jag tror dock att det finns goda förutsättningar för att utveckla samarbetet mellan Orrefors och Royal Copenhagen enligt den plan som tidigare lagts ut företagen emellan . Det är nu viktigt att styrelsearbetet bedrivs så att man ser till att det blir en bra lösning för Orrefors " , säger Kamras . - Jörgen Österberg 08 - 700 1011 . ( c ) Reuters Limited 1996 . 
