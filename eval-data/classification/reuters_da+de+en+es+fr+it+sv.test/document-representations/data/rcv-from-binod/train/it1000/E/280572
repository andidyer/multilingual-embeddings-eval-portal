Processo tributario , sospensione atti concessionario . MILANO , 18 aprile ( IPSOA ) - Il concessionario della riscossione è parte necessaria del procedimento cautelare di sospensione di cartelle esattoriali o avvisi di mora , a prescindere da vizi inerenti a tali atti , in presenza dei quali è , invece , contraddittore principale e / o esclusivo . Nel procedimento deve , comunque , essere presente anche l ' Ufficio finanziario , quale titolare dell ' imposta della quale sia contestata l ' esistenza o la definitività , salvo che i vizi siano esclusivamente inerenti agli atti esattoriali . Una volta sospesa l ' esecuzione degli atti , nel successivo giudizio di merito il concessionario ha la facoltà ( e non l ' obbligo ) di intervenire nella causa per sostenere le ragioni dell ' Ufficio , qualora ravvisi un proprio interesse al mantenimento del ruolo di imposta e al rigetto nel merito del ricorso . Nella fattispecie , la volontà del concessionario di intervenire nel giudizio di merito è stata esclusa , con conseguente sua estromissione dalla causa , in quanto nelle proprie controdeduzioni si era dichiarato totalmente estraneo alla stessa . ( Comm . trib . prov . Rieti Sez . I , Sent . 17 febbraio 1997 , n . 49 ) . ( c ) Reuters Limited 1997 . 
