Scala håller igen med investeringar - VD . STOCKHOLM , 5 maj ( Reuter ) - Scala International kommer att minska investeringstakten tills bolaget kommer i takt med försäljningen . Det sade VD Ulf Wahlstedt på en presskonferens på måndagen . " Vi håller nu tillbaka investeringarna för att försäljningen ska hinna ifatt " , sade Wahlstedt , som är tilltänkt styrelseordförande i det nya sammanslagna holdingbolaget efter fusionen med Scala ECE . Fusionen beräknas vara genomförd i slutet av juni . Scala International ökade sin personal under 1996 till närmare 300 personer från drygt 90 . Samtidigt ökade dotterbolagen till tolv från två . " Scala International gick för snabbt fram . Man kunde ha tagit två år på sig att utföra det man gjorde på ett år . På Scala ECE har vi gått framåt i kortare etapper " , sade 30 - årige Andreas Kemi , VD för Scala ECE och blivande VD i Scalas nya holdingbolag . " Produkten är bra . Det stora problemet för Scala International har legat i försenade leveranser av produkten " , tillade Kemi . Samtidigt tärde fjolårets förberedelser för en notering av Scala International på amerikanska Nasdaq på krafterna . " Nasdaq förstörde mycket . Scala International borde ha väntat och i stället koncentrerat sig på den egentliga verksamheten " , sade Kemi , som konstaterade att det nya holdingbolaget siktar på Nasdaq . " Om några år siktar vi på en notering på Nasdaq , men det är tufft att gå in där . Det gäller att ha rätt timing " , sade Kemi . Det nya bolaget undersöker också möjligheterna till en notering på Stockholm Börsinformations lista , förutom en notering på Wienbörsen . " Stockholms fondbörs är kanske inte den bästa börsen att gå in på om man siktar på en notering på Nasdaq . Samtidigt vill svenska aktieägare att vi ska finnas på en svensk lista " , konstaterade Per Thunander , finansiell rådgivare för Scala . Scala International gjorde en förlust på 35 , 1 Mkr ( - 3 , 3 ) under första kvartalet i år . För helåret 1996 var förlusten 50 , 9 Mkr . - Peter Fellman 08 - 700 1007 . ( c ) Reuters Limited 1997 . 
