Bristande rapportering gav prognosmiss - Frontec . STOCKHOLM , 3 mars ( Reuter ) - En bristande rapportering från USA låg bakom Frontecs prognosmiss . Det sade företagets VD Bengt Wallentin vid en analytikerträff på måndagen . " Vi är inte vana vid internationell verksamhet och det tar tid innan vi lär oss " , sade Wallentin och fortsatte : " Jag tror att managementkulturen mellan länderna skiljer sig . Det vi har trott varit klara order har visat sig dra ut på tiden . " Den missade prognosen beror framför allt på bortfall av AMT - order på 30 Mkr . Frontec trodde att orderna skulle vara klara under 1996 men i dagsläget är de ännu inte klara . " Ledningen i USA rapporterade väldigt sent att de orderna inte kom 1996 . . . Det finns fortfarande ett riskmoment i dem , men vi hoppas att kunna klara av några av dem redan första kvartalet 1997 " , sade Wallentin till Reuters efter måndagens analytikerträff . Under 1997 ska en ny finanschef anställas i USA för att förbättra rapporteringen . Dessutom kommer Wallentin och ekonomichefen Olof Englund att mer och mer att jobba från USA . " Våra kunder kräver att få se oss ofta vid stora order . . . Och alla våra betydande kunder och partners finns i USA " , sade Wallentin . Frontec kommer att göra en ordentlig genomgång av USA - organisationen för att rätta till problemen . " Vi kommer att göra en noggrann djupdykning i USA under det första kvartalet 1997 . " På frågan om Frontec skulle gjort något annorlunda under 1996 med " facit i hand " , svarade Wallentin : " Då hade vi satsat lite mindre i USA . Med de stora kostnader vi nu har tagit över resultatet , dröjer det för länge innan intäkterna passerar kostnaderna och vi kan visa vinst . " Frontec har enligt ekonomichefen Olof Englund också missbedömt säljcykelns längd . " Tiden att utveckla marknaden var längre än vi trodde . Vi hade spått en säljcykel på ca 90 dagar vilket var fel . Jag skulle gissa att den istället ligger omkring ett halvår men vi har inte nått någon stadig nivå ännu " , sade Englund . Wallentin sade att marknadens förväntningar på Frontec delvis är en tung börda . " Det är bra att folk tror på oss men det är också en tung börda . AMT - försäljningen kan klara förväntningarna men vi har inte visat att vi kan klara det hitills . Jag skulle kunna ge några prognoser för när vi tar order under 1997 , men vi har lärt oss från 1996 att vi inte ska göra det . " - Henrik Persson 08 - 700 1011 . ( c ) Reuters Limited 1997 . 
