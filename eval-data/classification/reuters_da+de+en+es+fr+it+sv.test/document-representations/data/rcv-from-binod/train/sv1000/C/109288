Södra avvaktar med massaprishöjning . STOCKHOLM , 11 juni ( Reuter ) - Södra Cell har beslutat att avvakta några dagar innan man bestämmer sig för att eventuellt följa efter i den prishöjning på massa , som aviserats av flera amerikanska producenter . Bolaget konstaterar samtidigt att det verkar troligt att en avisering kommer . " Vi vill avvakta för att se vad våra konkurrenter på kortfibrig massa gör innan vi beslutar oss . . . Vi vill inte bara annonsera en prishöjning på långfibermassa " , säger Hans Burmeister , ansvarig för affärsutveckling på Södra Cell till Reuters . Enligt uppgifter från flera svenska massatillverkare har tre stora amerikanska massaproducenter , Weyerhaeuser , Stone Container och Georgia Pacific , annonserat en prishöjning på långfibrig massa till 630 dollar per ton från 580 . " När det är så pass tunga spelare vill det ju ganska mycket till för att vi ska agera annorlunda " , säger Burmeister . Han tror att en eventuell höjning på kortfibrig massa blir 50 ecu från nuvarande pris på 450 - 460 ecu . " Prisgapet mellan lång - och kortfibrig massa borde minska . Kortfibermarknaden är som vi upplever det starkare än långfibermarknaden " , säger han . - Joel Dahlberg 08 - 700 1007 . ( c ) Reuters Limited 1997 . 
