ANALYS - INGA STÖRRE ÖVERRASKNINGAR I SEB - RAPPORT . STOCKHOLM , 5 nov ( Reuter ) - Bankanalytiker hittade inte så många överraskningar i S - E - Bankens delårsrapport . På den positiva sidan nämns bland annat att provisionsintäkterna var något bättre än väntat och på den negativa sidan nämns kostnader och intäkter från valutahandel . " Valutaintäkterna är ju så vansinnigt volatila , så egentligen är det väl inte så mycket att säga . Men de var ju något sämre än väntat " , säger en analytiker till Reuters . Kostnaderna höll samma höga nivå under tredje kvartalet som under det andra , något som förvånade en analytiker som Reuters talat med . " Jag blev lite besviken på att kostnaderna fortfarande är så pass höga . Vinstdelningen var ju en engångskostnad för andra kvartalet , så jag undrar lite varför kostnaderna fortfarande är så pass höga " , säger han . Provisionsintäkterna tas upp som en positiv del i rapporten och analytikerna menar att de visar att banken utvecklas väl inom detta område . " Provisionsintäkterna var starka även om det tredje kvartalet innehåller intäkter från Scaniaaffären , men på det stora hela visar siffrorna att S - E - Banken har en bra underliggande tillväxt inom aktiehandel och corporate finance " , säger en analytiker . För framtiden ser det ganska bra ut menar en analytiker . " Räntenettot förstärktes ytterligare efter den stora förbättringen under andra kvartalet . Det är också svårt att föreställa sig att korträntorna stiger vilket gör att utsikterna för räntenettot 1997 ser bra ut " , sade han . - Jörgen Österberg 08 - 700 1008 . ( c ) Reuters Limited 1996 . 
