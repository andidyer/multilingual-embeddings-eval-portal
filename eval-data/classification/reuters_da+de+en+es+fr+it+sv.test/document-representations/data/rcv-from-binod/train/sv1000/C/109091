Fallrisk i Volvo efter inlösenperiod . STOCKHOLM , 6 juni ( Reuter ) - Det finns risk för en temporär nedgång i Volvoaktien när perioden för bestämning av inlösenpriset nu går mot sitt slut . Det säger analytiker och mäklare Reuters talat med . Även inom Volvo tror man att aktien kan tappa lite fart i början av nästa vecka . Det finns flera möjliga orsaker till detta men den främsta är den handel i teckningsrätter som pågått under perioden 13 maj - 6 juni . Många utländska investerare har sålt för att undvika den beskattning som följer av inlösenförfarandet . " Handeln i rätterna har skapat en efterfrågan på aktier eftersom de som köpt rätterna , måste köpa aktier som ska lämnas vid inlösen . Den efterfrågan bör nog ta slut nu och då är det ganska naturligt att vi får en liten nedgång " , säger Jonas Winzell på Volvo Investor Relation . Han får medhåll av en mäklarchef . " Det är inte alls orimligt att det blir så . Vi har sett ett klart köpintresse i rätterna " , säger han . Handeln i inlösensrätterna har varit stor och under perioden 13 maj - 5 juni har ca 400 miljoner rätter omsatts , vilket motsvarar 20 miljoner aktier ( 20 rätter ger rätt att lösa in en aktie ) . En annan faktor som eventuellt tynger Volvo - aktien är att det kan ha funnits intresse av att handla upp aktien under perioden för att få ett högre lösenpris . Priset bestäms ju genom genomsnittet för de tre enskilda dagarna med den högsta snittkursen under perioden 13 maj - 6 juni plus 40 kr . Det innebär ett lösenpris på 257 kr . Det finns en tredje faktor som kan påverka handeln i Volvo och det är hur de större investerarnas utländska innehav förändras efter inlösen . Eftersom många av dessa investerare tycks ha sålt rätter och följaktligen inte lämnar aktier för inlösen , kommer de ha en större andel av Volvos kapital än tidigare . Vissa bedömare tror att detta kan innebära att investerare säljer av en del medan andra menar att förändringen i viktningen blir för liten för att föranleda någon utförsäljning av aktier . - Joel Dahlberg 08 - 700 1007 . ( c ) Reuters Limited 1997 . 
