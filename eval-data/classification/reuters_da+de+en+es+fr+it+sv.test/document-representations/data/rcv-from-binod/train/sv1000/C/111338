ANALYS - Fortsatt kurspotential i Spectra . STOCKHOLM , 5 aug ( Reuter ) - Spectra - Physics försäljning av dotterbolaget Agema till amerikanska Flir är en mycket bra affär för Spectra . Bolaget kan nu expandera än snabbare i kronjuvelen Lasers and Optics vilket gör att kursen kan komma att fortsätta att stiga . Det anser analytiker Reuters talat med . " Vi ser Flir - affären som fördelaktig . Tidigare har många betraktat Spectra som ett teknologikonglomerat och rynkat lite på näsan . Nu när de börjar visa ordentliga vinster vågar folk titta på dem ordentligt " , säger en analytiker på en utländsk fondkommissionär i Stockholm . Han tror att det kan finnas stora samordningsfördelar mellan Flir och Agema . " Givet att man har olika marknadsföringsorganisationer och olika typer av produkter kompletterar man varandra bra . Prismässigt verkar det också bra för Spectra . I går var Flir värt 900 Mkr , sedan får man lägga till Agema . Det blir också mindre konkurrens eftersom det blir en aktör mindre " , säger han . Han får medhåll av en analytikerkollega på en av de större fondkommissionärerna i Stockholm som säger att Flirs bud borde ge ett värde på Agema på omkring 700 Mkr . " Baserat på den kurs som Flir stängde på i går värderas Agema till omkring 700 Mkr . Detta innebär ett pris på ca 20 gånger 1998 års vinst på en av de minst attraktiva delarna av Spectra " , säger han . Spectra - Physics börsvärde är idag omkring 3 , 3 Mdr . Drar man bort Agema från detta får man kvar omkring 2 , 6 Mdr , något som enligt en analytiker i princip blottlägger en låg värdering på övriga delar av bolaget . " I princip går alltså värderingarna ned för kvarvarande delar och därför handlar man upp aktien . Kursen rörde sig knappt en krona på nyheten om Flir - affären och jag tror att placerarna fortfarande håller på att smälta vad det egentligen betyder . Det visar i alla fall på ett förvånansvärt stort värde i Agema och jag tror att kursen kan fortsätta upp . " Detta är något som även de andra analytikerna skriver under på . " Vi tycker att om de fortsätter på den trend vi förutspår och givet den omvärldsbild som nu råder för värdering av företag så finns det mer att hämta i Spectrakursen " , säger en analytiker . Att Agema och Flir passar bra ihop och kan hämta synergier är också en gemensam åsikt bland analytikerna . " Det ser intressant ut . De är en de tre större aktörerna , så det är bra ur konkurrenssynpunkt . Sedan passar de bra ihop produktmässigt och har något olika styrkeposition vad gäller geografisk täckning " , säger en analytiker på en svensk bank . Analytikerna pekar på att affärsområdet Lasers and Optics är det som varit mest intressant i Spectra hittills och att man nu kan vänta sig mer satsningar på det området . " I rapporten såg man att tillväxten och lönsamheten i laserområdet är väldigt bra . Marknaden för halvledarlasrar växer med mellan 50 - 100 % per år . Idag står lasersidan inte för mer än omkring 35 % av omsättningen " , säger en analytiker . Han menar att Spectra länge varit det lägst värderade tillväxtföretaget på börsen och att det med rapporten och Flir - affären nu tagit klivet upp i de finare salongerna . Spectra - Physics överraskade i fredags marknaden med ett halvårsresultat efter finansnetto på 191 Mkr . I går meddelades även att amerikanska Flir bjuder 4 , 2 nyemitterade aktier för Agema , något som ger Spectra en ägarandel i det fusionerade Flir / Agema på 43 % . I går stängde Flir på 20 dollar på Nasdaq . Spectra rakade i höjden efter rapporten och har sedan i torsdags stigit med 27 % till 199 kr . - Jörgen Österberg 08 - 700 1008 . ( c ) Reuters Limited 1997 . 
