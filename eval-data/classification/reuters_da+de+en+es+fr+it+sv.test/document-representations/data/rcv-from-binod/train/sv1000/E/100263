ANDERSSON SKJUTER INTE PÅ KOMMUNERNAS BALANSKRAV . STOCKHOLM , 4 dec ( Reuter ) - Inrikesminister Jörgen Andersson tillbakavisar uppgifterna i Finanstidningen om att han kan tänka sig att skjuta på tidpunkten för kommunernas balanskrav . " Han har aldrig sagt att han vill skjuta på balanskravet " , säger pressekreterare Stefan Westergren till Reuters . För övrigt vill Andersson inte ytterligare kommentera frågan om kommunernas ekonomi , utan låter hälsa genom sin pressekreterare att propositionen om kommunernas balanskrav , som lades förra veckan , ligger fast . Enligt den propositionen ska kommunerna ha balans i sina budgetar senast 1999 . Däremot finns det stora risker att ett antal kommuner inte kommer att klara dessa krav . Vad som händer med dessa kommuner då är något oklart idag . " Det får man ta då " , säger Stefan Westergren . Det är inte första gången frågan om uppskjutning av kommunernas balanskrav kommit upp . Förra året gjorde regeringen upp med centern om att kommunerna ska ha balans i sina budgetar 1997 . Det datumet senarelades sedan till 1999 . För landstingen gäller år 2000 . - Olle Lindström 08 - 700 1015 . ( c ) Reuters Limited 1996 . 
