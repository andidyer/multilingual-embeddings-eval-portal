TEKNISK ANALYS - HÄPNADSVÄCKANDE STYRKA . STOCKHOLM , 13 feb ( Reuter ) - Nya rekordnoteringar på Wall Street tillsammans med ett ökat intresse bland de amerikanska placerarna för Astra och Ericsson kommer att fortsätta att driva Stockholmsbörsen uppåt under veckans avslutande handel . Det tog cirka två veckor för marknaden att bearbeta det psykologiska motståndet vid 2000 - nivån på OMX - index . Men när väl utbrottet kom har utvecklingen varit fortsatt stark med en uppgång under de senaste fyra dagarna på dryga 2 % . Större delen av denna uppgång kom emellertid redan under de två första dagarna . Därefter har uppgångspotentialen bromsats något av att OMX åter letat sig upp mot den uppåtriktade trendens kanaltak . Ett scenario med en fortsatt måttlig uppgång får också stöd från en jämförelse mellan OMX - index och Dow Jones - index . Under de senaste veckorna har OMX - index utvecklats betydligt starkare än Dow vilket medfört att det uppstått en situation där Dow behöver växa ikapp för att bekräfta uppgångarna i OMX . Inför de närmaste dagarna räknar jag därför med att uppgången fortsätter med i storleksordningen en halv procent om dagen . Intressant att notera är att RSI inte uppehållit sig så här länge på dessa höga nivåer sedan januari 1994 , innan marknaden vände nedåt för att under två månader falla med dryga 15 % . Dessutom är uppgången nu är inne på sin sjätte raka månad . Statistik över perioden oktober 1992 till juli 1996 visar att det endast är 8 % sannolikhet att en uppgångsfas skall vara fyra månader eller mer . Men det må vara hur det vill med den saken . " Det är helt sanslöst , men det är bara att försöka hänga på så gott det går " , som en analytikerkollega sade till mig härom dagen . Ericsson fick under onsdagskvällen nytt förtroende bland de amerkianska placerarna , vilket resulterade i ett kurslyft till motsvarande 251 kr . Därmed verkar det som om aktien fortsätter att utvecklas efter den nya branta upptrend som etablerats under den senaste månaden . En varning måste dock utfärdas över att aktien fått allt svårare att notera nya toppar . Den kilformation som därför är på väg att bildas indikerar att nya nedgångar kan vara att vänta inom den närmaste månaden . Trelleborgs starka utveckling under de senaste veckorna har resulterat i att B - aktien åter letat sig upp till motståndet vid 120 kr . Kan aktien bryta denna nivå utlöses en långsiktig köpsignal med en första målkurs vid nästa motstånd vid 140 kr . Chanserna är emellertid goda att uppgången kan bli längre än så . Under alla omständigheter är Trelleborg en aktie väl värd att ha i portföljen under den närmaste tiden då det nyväckta intresset för bolaget med största sannolikhet kommer att resultera i att den utvecklas bättre än marknaden i övrigt . Atlas Copco har under de senaste veckorna brutit den starka upptrend aktien har befunnit sig i sedan november . För en dryg vecka sedan gjorde aktien ytterligare ett kraftigt ryck uppåt , men endast för att testa den redan brutna trendlinjen underifrån och för att därefter åter falla tillbaka . Någon klar långsiktig säljsignal har ännu inte lämnats i aktien , men fallande momentum och en allt klenare utveckling jämfört mot index tyder på att Atlas snart är redo att kastas ut ur portföljen . Thomas Stridsman ( Eventuella åsikter eller rekommendationer som framförs i artikeln är författarens och inte Reuters . ) . ( c ) Reuters Limited 1997 . 
