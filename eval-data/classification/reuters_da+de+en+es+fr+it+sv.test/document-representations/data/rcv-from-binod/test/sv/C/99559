INVESTORS SUBSTANS 371 KR / AKTIE . STOCKHOLM , 18 nov ( Reuter ) - Investors substansvärde var den 30 september 366 kr per aktie , en ökning från 257 kr vid årsskiftet . Den 13 november var substansvärdet 371 kr . Det skriver Investor i sin delårsrapport . Bolaget meddelar också att tidpunkten för en börsintroduktion i New York för närvarande inte är den optimala . " Därför kommer vi på nytt att pröva ärendet om några år " skriver Investors VD Claes Dahlbäck i en kommentar . Investors resultat före skatt , utan hänsyn till orealiserade värdestegringar , var 11 . 591 Mkr . I resultatet ingår beräknad reavinst från försäljningen av aktier i Scania med 12 . 400 Mkr . Investors resultat före skatt de första nio månaderna förra året var 2 . 140 Mkr inklusive nettoresultat från Scania på 2 . 313 Mkr . " Investeringsverksamheten har utvecklats positivt under perioden , framför allt genom försäljningen av Scaniaaktier " , skriver Investor . Claes Dahlbäck konstaterar att Scanias utveckling varit sämre än väntat . " Att kostnaderna för produktionsomställningen till det nya modellprogrammet , liksom de negativa valutaeffekterna , skulle bli så stora kunde ingen förutse " , skriver han i sin kommentar . Värdet på Investors större innehav var den 30 september 53 . 121 Mkr och den 13 november var det 54 . 144 Mkr . Exklusive Scania , som ingår bland de större innehaven från 1 april , var värdeökningen under niomånadersperioden 15 % . Investors totalavkastning under den senaste 12 - månadersperioden fram till 30 september var 23 % . Investor räknar med utdelningar på 1 . 804 Mkr för helåret 1996 . Utöver kontanta utdelningar ingår här värdet av innehavet i Diligentia , som Investor fick genom innehavet i S - E - banken . De hade den 30 september ett marknadsvärde på 103 Mkr . - Joel Dahlberg 08 - 700 1011 . ( c ) Reuters Limited 1996 . 
