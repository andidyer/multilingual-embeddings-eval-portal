REGERINGEN VILL SE BREDDAT ÄGANDE I ALLMÄNNYTTAN . STOCKHOLM , 11 okt ( Reuter ) - Regeringen vill göra det möjligt för kommunerna att bredda ägandet i allmännyttan , så länge de behåller makten i bostadsbolagen . Samtidigt sätts en gräns på 25 % för utförsäljningar av det kommunala bostadsbeståndet i varje kommun , framgår det av en proposition som regeringen presenterade på fredagen . I båda fallen används räntebidraget som morot och piska . " Om kommunen däremot gör sig av med det dominerande inflytandet är man inte längre allmännyttig och därmed dras räntebidraget in " , skriver inrikesdepartementet i ett pressmeddelande . Samma sak händer om kommunerna säljer ut mer än 25 % av sitt totala bostadsbestånd . " Förslaget ger kommunerna möjligheter till både rekonstruktioner och delförsäljningar av det kommunala bostadsbeståndet " , framhåller inrikesminister Jörgen Andersson . Regeringen ska tillsätta en särskild utredare för att se över frågan och ett nytt förslag med permanenta bestämmelser läggs fram nästa år . " Förslaget som ska gälla från och med i morgon den 12 oktober är tidsbegränsat till den sista december 1997 " , skriver departementet . - Henrik Alberius 08 - 700 1250 . ( c ) Reuters Limited 1996 . 
