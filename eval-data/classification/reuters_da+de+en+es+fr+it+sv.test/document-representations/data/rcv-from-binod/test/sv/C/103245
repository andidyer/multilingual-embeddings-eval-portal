TRELLEBORG UTESLUTER INTE NYEMISSION I BOLIDEN . STOCKHOLM , 12 feb ( Reuter ) - Trelleborg utesluter inte en nyemission i Boliden , antingen i samband med , eller strax efter noteringen i Toronto . Det säger Trelleborgs chefsjurist Lars Wallenberg till Reuters . " Den preliminära planen är att sälja våra aktier och att göra eventuella nyemissioner senare . Det finns inget planerat ännu , men inget ska uteslutas . Det får vi se när besluten tas i samband med arbetet med prospektet . Trelleborg har inte förbundit sig att sälja bara existerande aktier i Boliden " , säger Wallenberg . Prospektet ska enligt Trelleborgs informationschef Leif Öberg vara klart i början av april . Lars Wallenberg håller med om att en nyemission i samband med noteringen skulle kunna ställa till med lite problem eftersom Trelleborg ska sälja ut delar av sitt innehav . " Det finns lite komplikationer med det , ja " , säger Wallenberg . Som nämns i pressmeddelandet om noteringen av Boliden har Torontobörsen valts med anledning av att finansieringen underlättas . Enligt Wallenberg är även valet att sälja aktierna utan företrädesrätt en del i denna målsättning . " Drivkraften bakom detta är ju att skapa finansieringsmöjligheter för Boliden . Då är det också en förutsättning att vi har en ägarstruktur med internationella ägare som kan tillhandahålla denna finansiering " , säger han . Försäljningsprocessen kommer enligt Leif Öberg att skötas via en så kallad book - building , en form av anbudsförfarande . Vad gäller det noterade Bolidens kapitalstruktur menar Wallenberg att det ännu är för tidigt att säga exakt hur balansräkningen kommer att se ut . " Det är helt enkelt för tidigt att säga , det är också något som kommer att arbetas fram i samband med arbetet framöver " , säger Wallenberg . - Jörgen Österberg 08 - 700 1008 . ( c ) Reuters Limited 1997 . 
