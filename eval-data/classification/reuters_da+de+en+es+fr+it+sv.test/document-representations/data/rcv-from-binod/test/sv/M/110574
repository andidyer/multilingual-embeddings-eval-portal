ANALYS - Avkastningskurvan fortsätter flackas . STOCKHOLM , 11 juli ( Reuter ) - Avkastningskurvan , mätt som skillnaden mellan den tioåriga obligationen 1037 mot den treåriga obligationen 1036 , kommer fortsätta att flacka något . Det tror handlare och analytiker som Reuters talat med . " Jag tror att vi kan få se 125 till 130 punkter inom ett par månader " , säger en handlare vars prognos ligger i mitten av de tillfrågade . Ränteskillnaden mellan de två obligationerna var 138 punkter på fredagen . I början av april var skillnaden hela 185 punkter . De flesta anser att goda ekonomiska fundamenta talar för att tioårsräntan fortsätter sjunka mer än kortare löptider . " Inflationen är låg och statsfinanserna ser bra ut " , säger en handlare . Några anser att ränteskillnaden mellan svenska och tyska tioåriga obligationer är för stor och att detta gör att de långa räntorna kan fortsätta ned något . Samtidigt har den treåriga räntan mindre potential nedåt . Nästan ingen av de tillfrågade väntar sig att Riksbanken sänker reporäntan mer , vilket mest påverkar kortare löptider . Till hösten kommer uppmärksamheten mot Riksbanken att öka . " Riksbanken kan ge klara indikationer på att de kommer att höja räntan om konjunkturen fortsätter förbättras " , säger en handlare . Flera tror att avkastningskurvan kan komma att flacka i ett sådant läge . " Jag tror att flackningen då drivs av den korta sidan " , säger Åke Gustafsson på Sparbanken . Han tror dock att ränteskillnaden ligger någorlunda stilla under resten av sommaren och räknar med att den är cirka 125 punkter vid årsskiftet . Den mest optimistiska prognosen är en ränteskillnad på 100 punkter vid senhösten . Ett teknisk motstånd som nämns för ränteskillnaden är 120 punkter , en nivå som noterades i oktober förra året . Andra nivåer finns mellan 125 och 140 punkter , som utgjorde en konsolideringsfas under några månader förra året . - Olof Swahnberg 08 - 700 1019 . ( c ) Reuters Limited 1997 . 
