MORGAN HAR ÄNNU EJ KONTAKTAT SINTERCAST . STOCKHOLM , 6 sept ( Reuter ) - Sintercast har ännu inte blivit kontaktade av Morgan Grenfell Asset Management om dess ägarandel i bolaget och kände inte till storleken på den förrän i morse . Det säger Sintercasts ordförande Bo Ramfors till Reuters . " Vi förväntar oss att snart höra av dem , men vet ännu inte mer än vad som står i pressmeddelandet som kom på faxen i morse . Att Morgan Grenfell eventuellt äger så mycket som 57 % av Sintercast kom som en överraskning för oss . Vi visste att de hade stora innehav , men att det kan röra sig om en majoritetspost var okänt för oss " , säger Ramfors . Morgan Grenfell är inte ägarregistrerat för en majoritetspost hos Sintercast . Bo Ramfors säger även att Sintercast skulle välkomna ett huvudägarskap från Morgan Grenfell och därigenom indirekt från tyska storbanken Deutsche Bank : " Det finns en respektabilitet i namnen , och att vara dotterbolag till Deutsche Bank , något som vi de facto redan är om siffrorna stämmer , är inte fy skam . " - Jörgen Österberg 08 - 700 1011 . ( c ) Reuters Limited 1996 . 
