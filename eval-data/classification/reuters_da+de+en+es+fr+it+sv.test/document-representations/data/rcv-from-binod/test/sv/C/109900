Taurus Kuba - borrning har mer att ge - VD . STOCKHOLM , 25 juni ( Reuter ) - Beslutet att borra Taurus prospekteringsborrning på Kuba djupare än tidigare planerat är positivt och togs då det bedöms finnas mer att hämta från hålet . Det säger Taurus VD Clas Regeheim till Reuters . En djupare borrning innebär inte några extra kostnader för Taurus del eftersom bolagets partners står för finansieringen av projektet . " De tycker att det är värt att spendera ytterligare pengar . . . Vi hittar saker som bedöms vara av intresse " , säger Regeheim . Regeheim vill inte göra någon bedömning om vilket djup borrhålet ska nå utan påpekar att borrningen kommer att fortsätta så länge det bedöms vara motiverat . Än så länge har spår av olja och gas upptäckts under borrningen , vilket visar att det finns kolväten i området . Enligt Regeheim är området också täckt av en hårdare bergart som indikerar att eventuell olja eller gas inte kunnat sippra igenom jorden . Huruvida det finns en reservoar är dock ännu osäkert . - Kristina Zetterlund 08 - 700 1005 . ( c ) Reuters Limited 1997 . 
