ANALYS - OKLART VAD SOM SPRÄCKTE BANKFUSIONEN . - Av Jörgen Österberg STOCKHOLM , 3 feb ( Reuter ) - Analytiker är osäkra om vad som ligger bakom de spruckna förhandlingarna mellan Nordbanken och S - E - Banken , men åtminstone en analytiker säger sig vara säker på att det inte rörde sig om personalfrågan . " Det var inte personalfrågan som spräckte diskussionerna , det är i alla fall vad jag har hört . Det talas om att S - E - Bankens ägare inte kunde godkänna statens prisnivå , att det blev för dyrt helt enkelt . . . Det var rent företagsekonomiska överväganden som fällde fusionstankarna " , säger han . En analytikerkollega avfärdar dock inte helt tanken på att personalnedskärningar hade varit svåra att motivera politiskt , men menar att det troligaste är att synergierna inte räckte till . " Svårt att sia om vad som ligger bakom . Det som ligger närmast till hands är väl att gissa att man inte kunnat få fram tillräckliga synergier . Det har nog också varit politiskt svårt för staten att medverka till en sammanslagning som syftar till att skära ned på antalet anställda " Abigail Leach på Deutsche Morgan Grenfell i London tror att affären eventuellt kan ha fallit på att Nordbanken ville gå hårdare fram i att skära kostnaderna . " Jag tror att Nordbanken ville vara mer aggressiva och stänga ett stort antal av S - E - Bankens kontor , något som S - E - Banken inte ville gå med på " , säger Leach . Leach är nöjd att det inte blev något av med fusionen och gillar Nordbanken som eget bolag . " Jag är ganska nöjd att det inte blev något av med fusionen . jag gillar Nordbanken som en individuell aktie . Jag tror att ett samgående med S - E - Banken hade spätt ut aktien " , säger Leach . En analytiker spekulerar i om S - E - Banken ville ta kontrollen i en fusionerad bank samtidigt som de var de som var mest intresserade av att fusionen blev av . " Rent teoretiskt spelar det egentligen inte så stor roll vem som skulle köpa vem , men det ligger nära till hands att tro att det var S - E - Banken som tog initiativet till samtalen . Nordbanken har nog haft en bättre förhandlingsposition , men det är troligt att S - E - Banken riktat in sig på att ta hand om de flesta toppositionerna i en fusionerad bank " Knäckfrågan nu är vad S - E - Banken ska hitta på framgent . Analytiker är relativt eniga om att Nordbanken inte har samma brådska att hitta en partner som S - E - Banken . " Frågan är vad S - E - Banken ska hitta på nu . De tycks ha varit och hälsat på alla utom Sparbanken , men det är inte speciellt troligt att det blir en fusion mellan de två . Jag tror att det är kört nu . Det blir nog inget för S - E - Banken " , säger en analytiker . Helt ointresserade var dock inte Nordbanken , menar en analytiker som vill tolka finansminister Erik Åsbrinks uttalanden som att han gärna hade sett ett samgående . " Om man tolkar vad Åsbrink sade om att han beklagade att det inte blev något verkar det som om Nordbanken var hetare på gröten än vad man tidigare trott " , säger han . En kollega pekar på att Enskilda kommer att få problem när euron införs och kapitalmarknaderna blir sömlöst integrerade . " Det som är intressant nu är vad S - E - Banken ska hitta på . Jag skulle inte vilja sitta i den bankens styrelse nu . Enskilda är nog oroliga för att tappa med EMU . Inte bara på valutahandel , utan också på affärslånesidan då det blir lättare för internationella bjässar att låna till svenska storföretag " , säger en analytiker . En analytiker menar att det inte är helt kört ännu för en fusion mellan S - E - Banken och Nordbanken , men att det också finns andra möjligheter för S - E - Banken . " Man kan inte utesluta att det kommer igång nya förhandlingar , men gör det inte det får S - E - Banken arbeta internt med sin lönsamhet och utveckling . Sedan är det inte otänkbart att de börjar snegla över sundet mot de danska bankerna . Vissa rykten säger också att kontorsrörelsen kommer att gå in i ett av försäkringsbolagen , men jag vet inte hur troligt det är " , säger han . - Stockholmsredaktionen 08 - 700 1018 . ( c ) Reuters Limited 1997 . 
