FORTSATT EXPANSION I ÖSTEUROPA 1997 - ASSIDOMÄN . STOCKHOLM , 13 dec ( Reuter ) - Skogsbolaget AssiDomän kommer att fortsätta sin östeuropeiska expansion även under 1997 men därefter ska företagets struktur i Europa vara i stort sett färdig . Det säger AssiDomäns vd Lennart Ahlgren i en intervju med Reuters . " Vi har kommit en bra bit på väg ( i Östeuropa ) men det kommer att hända mer under 1997 " , säger Ahlgren . Bland annat har AssiDomän " i princip fattat beslut om " att starta tillverkning av säckar vid gränsen mellan Ryssland och Ukraina . Det försiggår även andra aktiviteter . " Vi håller på att förhandla om avverkningsrättigheter . . . Vi har planer på att se till att trygga på ett bättre sätt försörjningen av returpapper till Cepap ( bolagets delägda tjeckiska bruk ) " , säger Ahlgren . Vid utgången av 1997 ska den östeuropeiska strukturen vara så gott som klar . " Det vi vill bygga upp kommer vi i stort sätt etablera under 1997 " , säger Ahlgren . Nästa år kommer också att markera slutet på en lång period av tunga investeringar . Under åren 1995 - 97 har AssiDomän investerat närmare 9 Mdr i befintliga anläggningar . Inklusive förvärv är det 15 - 20 Mdr . När nästa expansiva fas inträder är det framförallt Asien som lockar . " Då börjar vi titta mer påtagligt utanför Europa . Vi börjar titta på analyser på möjligheterna i olika områden i Asien . Vi samlar information och lär oss " , säger Ahlgren . - Joel Dahlberg 08 - 700 1011 . ( c ) Reuters Limited 1996 . 
