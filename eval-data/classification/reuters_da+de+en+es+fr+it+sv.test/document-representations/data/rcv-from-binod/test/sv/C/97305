AUTOLIVSIKTAR PÅ FRONTKROCKKUDDE TILL VW . STOCKHOLM , 12 sept ( Reuter ) - Allt är bäddat för Autoliv att kunna börja leverera även frontalkrockkuddar till Volkswagen . " Vårt problem har varit att vi inte haft någon rattillverkare . Volkswagen vill köpa sina krockkuddar färdigt inmonterade i ratten . Men i och med köpet av franska Isodelta ( tredje största rattillverkaren i Europa ) är det hindret undanröjt " , säger Autolivs informationschef Mats Ödman . Autoliv meddelade idag att företaget ska sälja sidokrockkuddar till VW , något som också ökar möjligheterna till försäljning av frontalkrockkuddar . Idag köper VW krockkuddarna av Europas fjärde största bolag inom branschen , Magna . Störst i Europa är Autoliv med en marknadsandel på 40 % . Leveranserna av sidokrockkudden till VW är strategiskt mycket viktigt för Autoliv . " Förutom genombrottet hos Volkswagen , betyder det här att sidokrockkudden snart kan bli standard även i volymbilar . Hittills har sidokrockkuddarna funnits enbart i extremt säkerhetsorienterade bilar såsom Volvo och Mercedes " , säger Ödman . Sidokrockkuddarna blir standard i Golf - och Passatmodellerna enbart i Tyskland och Skandinavien . I övriga länder blir sidokrockkudden extra utrustning . " Sidkrockkudden kostar mindre än hälften av en frontalkrockkudde " , påminner Ödman . - Peter Fellman 08 - 700 1007 . ( c ) Reuters Limited 1996 . 
