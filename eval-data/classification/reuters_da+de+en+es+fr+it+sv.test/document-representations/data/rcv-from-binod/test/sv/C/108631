ANALYS - Mycket vatten lyfter kraftbolagen 1997 . STOCKHOLM , 29 maj ( Reuter ) - En kraftig vårflod kan innebära tragiska jordskred men även klirr i kassan för de svenska kraftbolagen . Kraftbolagens resultat väntas gynnas av en vattentillgång som är något högre än normalt i år och väsentligt mycket högre jämfört med torråret i fjol . " Om man tittar på 1997 så ser det ut att bli ett bra år . Spotpriset på el kommer att gå ned så kraftbolagens produktionskostnader sänks samtidigt som de kontrakterade priserna förblir i det närmaste oförändrade " , säger Jan Carl Adelswärd , analytiker på Aros . Theres Abrahamsson , analytiker på Handelsbanken påpekar dock att högre tillrinning bör sänka elpriset något på de kontrakt som skrivs i år . " På de kontrakt som skrivs i år räknar vi med en mindre real prisnedgång . 1997 kommer att se väsentligt bättre ut än 1996 för samtliga kraftbolag . Även om det blir en marginell effekt jämfört med normala år så blir skillnaden stor från 1996 som var ett extremt torrår " , säger Abrahamsson . Sydkraft tillhörde dem som drabbades av den låga nederbörden i fjol . Den låga vattennivån höjde bolagets kostnader med ca 500 Mkr då vattenkraft fick ersättas med annan dyrare kraft . I år räknar Sydkraft med ett bättre resultat än fjolårets vinst efter finansnetto på 2 , 5 Mdr . Även om den nuvarande vårfloden indikerar att tillrinningen blir högre i år , är fyllnadsgraden i vattenmagasinen fortfarande lägre än normalt eftersom våren anlänt senare än vad den brukar . Medan mycket vatten spås sänka elpriset på kort sikt , tros priset vara i en uppåtgående trend på längre sikt . Den förtida avvecklingen av Barsebäck väntas märkbart minska utbudet av kraft och därmed också höja elpriset . Dyrare fossilkraft kan också komma att ersätta bortfallet . Enligt Johan Sivander , analytiker på Swedbank , är både Norge och Sverige lågprisländer på kraft till hushåll och mindre industrier . Ökad handel väntas dock jämna ut prisskillnaderna mot övriga länder . Byggnation av dyrare kraftproduktion i form av gasturbiner kan också komma att lyfta elpriset i framtiden . " På en avreglerad marknad kan en producent inte säkra avsättningen på sin kraft . Vi kommer därför att se en utveckling där de initiala investeringarna för ny kraft kommer att vara relativt låga med relativt högre rörliga kostnader . Det som kommer att byggas är därför bland annat gasturbiner " , säger Sivander . - Kristina Zetterlund 08 - 700 1005 . ( c ) Reuters Limited 1997 . 
