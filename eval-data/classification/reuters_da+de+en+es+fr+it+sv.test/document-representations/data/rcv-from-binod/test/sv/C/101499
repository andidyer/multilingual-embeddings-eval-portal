SPENDRUPS SÄNKER PROGNOS . STOCKHOLM , 10 jan ( Reuter ) - Spendrups räknar inte med att kunna nå den resultatprognos som lämnats tidigare till följd av svag försäljning i slutet av året . " En konsekvens av den svaga försäljningen före årsskiftet är att resultatet 1996 kommer att väsentligt understiga tidigare lämnad prognos " , skriver Spendrups i ett pressmeddelande . I niomånadersrapporten förutspådde bryggeriet en helårsvinst på runt 40 Mkr . Spendrups ölförsäljning minskade 24 % under de två sista månaderna i fjol medan läskedrycks - och vattenförsäljningen visade en måttlig ökning . Folkölsförsäljningen rasade hela 40 % . " En förklaring till den kraftiga minskningen är att ölskatterna sänktes vid årsskiftet och att butiker och restauranger därför minskade sin lagerhållning till ett minimum " , skriver Spendrups . Bryggeriet tror även att gränshandeln ökade inför julhelgen . Ölförsäljningen har varit ' ovanligt stor ' under de första dagarna på det nya året . Under de första tio månaderna 1996 sjönk Spendrups ölförsäljning med 7 % medan läskedrycker och övriga produkter ökade med 15 % . " Det är bättre än marknadsutvecklingen och vi fortsätter därmed att öka våra marknadsandelar " , skriver bolaget . Spendrups lämnar bokslutsrapport den 20 februari . - Lena Torlegård 08 - 700 1018 . ( c ) Reuters Limited 1997 . 
