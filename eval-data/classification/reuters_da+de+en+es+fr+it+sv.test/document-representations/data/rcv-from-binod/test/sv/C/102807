ANALYS - NETCOMS ABONNENTTILLVÄXT OVÄNTAT LÅG . STOCKHOLM , 5 feb ( Reuter ) - NetCom bjöd på ett starkt resultat 1996 men paketet innehöll också besvikelser . Dotterbolaget Comviqs abonnenttillströmning fick marknaden att rynka pannan . " Comviqs abonnentutveckling var en liten besvikelse och eftersom Comviq svarar för en så stor del av värdet är det en viktig komponent " , säger Peter Dahlander , analytiker på Handelsbanken . " Jag kommer att justera ned mina prognoser när det gäller antal abonnenter , men har fortsatt ' köp ' på aktien " , kommenterar Robert Ahldin , analytiker på Matteus . Även Ulf Hellzen , analytiker på Swedbank , behåller rekommendationen ' köp ' i NetCom . Comviq hade 466 . 000 kunder vid årsskiftet 1996 / 1997 jämfört med 451 . 000 kunder vid slutet av september 1996 . Den höga churnen , det vill säga procentuella bortfallet av abonnenter , gjorde också marknaden smått bekymrad . " Churnen är hög inom Comviq . Men för 1997 bedömer jag att den kommer att ligga lägre av den enkla anledningen att bolaget tog in mer företagskunder föregående år " , säger Ulf Hellzen . Hellzen gör bedömningen att privatkunder har en större tendens att lämna systemet än företagskunder . Han påpekar också att Comviq hade stora kampanjer under 1995 som gav ett större bortfall under 1996 . Enligt Hellzen var 1996 inte lika kampanjstyrt för Comviq . Dotterbolaget Tele2 lyckades uppfylla marknadens förväntningar . Och förväntningarna var höga . " Övergripande var resultatet i Tele2 starkt , men det överträffade inte mina förväntningar " , säger Peter Dahlander . Enligt några analytiker gynnades NetComs resultat 1996 av de ändrade redovisningsprinciperna till följd av bolagets notering på amerikanska Nasdaq . " De ändrade redovisningsprinciperna höjde resultatet i år och kommer sannolikt att förbättra resultatet även 1997 " , säger Ulf Hellzen . Analytiker ser dock med fortsatt optimism på NetComs framtida tillväxt . Bolagets sjunkande provisionskostnader bör båda gott för bolaget . " NetCom är en vinnare i det långa perspektivet . Comviqs abonnenttillströmning samt den kraftiga kursuppgången den senaste tiden gör dock kursutvecklingen mer osäker i det korta perspektivet " , säger Peter Dahlander . NetCom märktes som en av onsdagens stora förlorare . Kl . 13 . 10 noterades B - aktien i 126 kr , 5 kr ned över dagen . - Kristina Zetterlund 08 - 700 1005 . ( c ) Reuters Limited 1997 . 
