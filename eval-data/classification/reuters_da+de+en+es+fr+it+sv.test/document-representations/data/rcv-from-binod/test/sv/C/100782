INTERVJU - SWEDISH MATCH KAN SKÄRA MER . STOCKHOLM , 17 dec ( Reuter ) - Det finns mer kostnadsbesparingar att göra inom Swedish Match . Inom ett par år kan en eller två cigarrfabriker rationaliseras bort . Det säger Swedish Match koncernchef Göran Linden i en intervju med Reuters . " Det finns en del rationaliseringar kvar att göra inom cigarrtillverkningen . Det kan handla om en reducering med en eller två fabriker inom ett par års sikt " , säger han . Däremot är det färdigrationaliserat i Sverige : " I Sverige är det nog klart " , säger Linden . Tidigare i år tog bolaget beslut om att lägga ned tobaksproduktionen i Härnösand och Arvika samt anläggningen i Estland . Just nu lanserar Swedish Match flera nya cigarrprodukter på den amerikanska marknaden - en marknad som nu är i växande . " Det är en ' boom ' för cigarrer i USA , speciellt lyxcigarrer går bra " , säger Linden , som menar att cigarrer inte har samma dåliga stämpel som cigaretter . Likaså går snusförsäljningen bra i USA . Tillväxten för Swedish Match ligger på 2 - 3 % årligen och det räknar Linden med ska hålla i sig framöver . Annars finns den naturliga tillväxten för Swedish Match inom den geografiska utbredningen . Expansionen kan ske genom förvärv men även egna satsningar på nya marknader . Det mest sannolika är en kombination , enligt Linden , som inte närmare vill gå in på om några förvärv är i antågande . " Säg att vi har en ganska god handlingsberedskap . Vi vet vad vi är intresserade av om något skulle dyka upp . Vi har också de finansiella resurserna " , säger han . - Olle Lindström 08 - 700 1015 . ( c ) Reuters Limited 1996 . 
