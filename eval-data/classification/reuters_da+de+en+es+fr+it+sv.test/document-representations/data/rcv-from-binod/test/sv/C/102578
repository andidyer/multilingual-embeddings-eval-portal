KALMARS ORDERINGÅNG PLANAR UT 1997 . STOCKHOLM , 31 jan ( Reuter ) - Förra årets minskning av Kalmar Industries orderingång kommer att plana ut under 1997 för att sedan vända uppåt 1998 . Det säger Kalmar Industries VD Jonas Svantesson till Reuters . " Nedgången i orderingången var oerhört mycket mindre under det sista kvartalet och det tenderar att plana ut under 1997 . Sedan ser det positivare ut under 1998 då vi ligger ganska sent i konjunkturcykeln " , säger han . Orderingången minskade med 7 % fjärde kvartalet 1996 jämfört med 17 % det tredje kvartalet . För helåret minskade orderingången med 17 % , exklusive förvärv och valutaeffekter . Köpet av ABB Truck har hittills inte slagit väl ut men under 1997 kommer köpet att ha en positiv inverkan på resultatet . Under 1996 drogs marginalen ned med någon procentenhet , menar Svantesson . " Det handlar om minst en procent , mer precis än så kan jag inte vara " , säger han . Vad gäller den hårt utsatta konkurrenssituationen så kommer den att bestå , enligt Svantesson . " Vi har fått en tuffare prispress och det gäller alla produktområden . Konkurrenssituationen kommer att bestå så det gäller för oss att bli mer kostnadseffektiva " , säger han . - Olle Lindström 08 - 700 1015 . ( c ) Reuters Limited 1997 . 
