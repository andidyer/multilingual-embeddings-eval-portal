SCANIA TONAR NED ' VINSTVARNING ' . STOCKHOLM , 17 dec ( Reuter ) - Scania vill inte kalla måndagens meddelande en vinstvarning . Lastvagnstillverkaren uppgav att både försäljning och resultat under sista kvartalet kan minska till följd av leveransförseningar efter den franska strejken . Det säger Scanias informationschef Lars Christiansson till Reuters . " Det är inte så dramatiskt . Att kalla det för vinstvarning är att ta i . Vad vi skriver betyder att det kommer att gå en tidsperiod mellan det att bilen levereras från fabriken och till dess att pengarna kommer in " , säger Christiansson . På måndagen skrev Scania i ett pressmeddelande att strejkerna i Frankrike försenat leveranserna av ca 350 Scania - lastbilar till återförsäljarna i södra Europa . " De försenade leveranserna kan komma att påverka försäljning och resultat under det fjärde kvartalet " , skrev Scania . Samtidigt meddelade Scania att företaget sänker sin planerade produktion för första kvartalet 1997 med 15 % jämfört med motsvarande kvartal i år på grund av osäkerhet om vart Europamarknaden tar vägen . " Vi sänker vår planerade produktionsnivå för första kvartalet nästa år på grund av ökad osäkerhet om marknaden i Europa . Framför allt är det osäkert vart Tyskland tar vägen , men även marknaden i Frankrike faller som en följd av strejkerna där nyligen " , säger Christiansson . Han tillägger att under första kvartalet i år låg Scanias produktionstakt något högre än vad som motsvarade marknaden . " Det var för att balansera produktionstappet senare under året när vi ställde om från 3 - serien till nya 4 - serien " , säger Christiansson . - Henrik Alberius 08 - 700 1250 . ( c ) Reuters Limited 1996 . 
