Kraftig expansion pressar Gorthon Lines avkastning . STOCKHOLM , 27 maj ( Reuter ) - Gorthon Lines verksamhet kommer att expandera kraftigt under de närmsta fem åren . Avkastningen kan därmed komma att temporärt minska från nuvarande höga nivå till en för branschen god nivå . Det framhåller Gorthon Lines VD Mats Nilsson samt vice VD Lars Petersson i rederiets prospekt inför börsnoteringen i juni . " Vårt mål är dock att kraftigt öka resultatet och vinsten per aktie under den kommande tre - till femårsperioden " , skriver Nilsson och Petersson . Nästa år väntas bli ett konsolideringens år och skogsindustrin bedöms fortfarande ha en pressad marknadssituation . Nilsson och Petersson framhåller dock att en ökad opionion i Tyskland mot järnvägs - och biltransporter bör indikera en bättre marknad för sjöburna transporter av skogsprodukter i framtiden , inte minst från Skandinavien till kontinenten . Behovet av tonnage i Sydamerika bedöms också stiga . Gorthon Lines bedriver för närvarande ett antal projekt för olika alternativ för att utöka kapaciteten . " Gorthon Lines har det senaste året arbetat med ett projekt som är avsett för Nordatlanten och bedömningen är att två fartyg kommer att beställas inom en snar framtid " , skriver rederiet . Tre av Gorthon Lines fartyg behöver även förnyas för en av bolagets kanadensiska kunder inom den närmaste treårsperioden . - Kristina Zetterlund 08 - 700 1005 . ( c ) Reuters Limited 1997 . 
