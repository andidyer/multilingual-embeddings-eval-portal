Svensk export ökade 6 % jan - april - Exportrådet . STOCKHOLM , 29 maj ( Reuter ) - Den svenska exporten ökade med 6 % i löpande priser årets fyra första månader jämfört med motsvarande period 1996 , skriver Exportrådet i sin senaste marknadsöversikt . " Exportsiffrorna för årets första månader var ännu måttliga men exporten lyfte i april med det högsta beloppet någonsin " , skriver rådet . Samtidigt reviderar Exportrådet upp sin prognos för helåret 1997 . " I samband med förra marknadsöversikten gjorde vi prognosen att svensk export växer med 7 % i volym 1997 . Mot bakgrund av förbättringen av konjunkturutsikterna ter sig snarare prognoserna nu i underkant medan vi då betraktade siffran som en uppskattning i överkant " , skriver Exportrådet . Ett betydligt bättre utfall förutsätter dock framför allt att efterfrågan i Tyskland stärks mer än vad som hittills verkar vara fallet . Uppgången närmar sig i Tyskland men den inhemska efterfrågan är fortfarande mycket dämpad , enligt Exportrådet . Rådet räknar med att tillväxten i Västeuropa förstärks . " Tillväxten i Västeuropa förstärks under årets lopp och tilltar ytterligare under 1998 " , skriver Exportrådet och tillägger : " För Sverige är det speciellt betydelsefullt att Storbritannien och de nordiska grannländerna Norge och Finlands ekonomier går allt starkare " . - Peter Fellman 08 - 700 1016 . ( c ) Reuters Limited 1997 . 
