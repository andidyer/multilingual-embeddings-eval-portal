ASTRA UNDERSÖKER PULMICORT MOT RÖKHOSTA . LONDON , 16 dec ( Reuter ) - Astra gör för närvarande en studie för att se om Pulmicort kan vara verksamt mot kroniska luftvägsbesvär hos rökare . Resultatet av studien kommer att presenteras i september 1997 . Det sade Håkan Björklund , chef för Astra läkemedel , vid en presentation av Astra i London på måndagen . " Är Pulmicort Turbuhaler verksamt på rökare , har vi en marknad som är lika stor som astmamarknaden där ingen behandling har funnits tidigare " , sade Björklund . Studien , som kallas Euroscop , omfattar 900 patienter . Astra studerar också effekten av att ge Pulmicort Turbuhaler till nyblivna astmapatienter . Hittills har man inte givit corticosteroider , den typ av läkemedel som Pulmicort är , till patienter med mild astma . - Lena Torlegård 08 - 700 1018 . ( c ) Reuters Limited 1996 . 
