HÅRDA PUCKAR PÅ BÖRSEN ÄVEN BOKSTAVLIGT FRAMÖVER . - Av Jörgen Österberg - STOCKHOLM , 23 jan ( Reuter ) - Leksand kommer att möta sin rådgivare om en eventuell börsintroduktion i februari , men vill för tillfället vara försiktiga i sina uttalanden . Det säger ekonomidirektören i Leksands IF , Mats Helgesson , till Reuters . " Vi har blivit kontaktade av ett par firmor och kommer att träffa vederbörande i Stockholm för att diskutera de praktiska möjligheterna kring en introduktion . Vi har ett starkt varumärke och det verkar finnas intresse " , säger Helgesson . Innan en eventuell introduktion kan bli verklighet måste dock Riksidrottsförbundet säga ja till en motion om att tillåta tävlingsverksamhet för klubbar som är organiserade i bolagsform . Mats Wilhelmsson , hockeyfanatiker på Stockholms Fondbörs , menar att det inte skulle vara något större problem för en hockeyklubb att noteras på till exempel O - listan . " Jag tror inte att börsen bryr sig om vad eventuella förbund tycker om associationsformer , det vi tittar på är ju om ett bolag är börsfähigt efter kraven i inregistreringskontraktet " , säger Wilhelmsson . Kraven för att noteras på O - listan är bland andra att bolaget har minst 300 aktieägare med minst en börspost om ett kvarts basbelopp , att 10 % av kapital och röster är i allmän ägo , att ledning och styrelse i bolaget är seriös och att det finns en historik med balans - och resultaträkningar . För notering på O - listan finns inget specifikt omsättningskrav . Wilhelmsson säger att Fondbörsen alltid är skeptiska till bolag som , för att använda en hockeyterm , försöker ta sig in på börsen " köksvägen " , men medger att det finns möjligheter att ta över ett aktiebolag med en viss historik och lägga hockeyverksamheten i bolaget . Enligt Falukuriren skulle den mäklarfirma som Leksand ska träffa i Stockholm ha föreslagit att Leksand noteras på OTC - listan där kraven är något högre på bolagen . I en intervju med tidningen medger Leksands ordförande Björn Doverskog att en hockeyförening inte är ett vanligt börsföretag och att en viss typ av investerare kan komma att krävas . " Satsar man pengar är det ju oftast så att man vill ha en viss avkastning också . Men alla människor är inte så . Det finns ' riktiga ' investerare och så ideella investerare " , säger Doverskog till Falukuriren . Doverskog säger även att firman som Leksand har kontakt med har varit med och introducerat andra idrottsklubbar på Londonbörsen , bland annat Manchester United . Stockholmsklubbarna Djurgården , AIK och Hammarby har tillsammans lagt en motion till Riksidrottsförbundet ( RF ) om att tävlingsverksamhet ska kunna bedrivas av klubbar i bolagsform , något som inte är tillåtet idag . " RF behandlar motionen i maj . Efter det kan det säkert vara aktuellt för flera klubbar att titta på hur de ska organisera sig och kanske tänka på börsintroduktion givet att analysen ger stöd för detta " , säger Djurgårdens klubbdirektör Peter Gudmundsson till Reuters . Djurgården Hockey omsätter ca 50 Mkr och har tittat på om det skulle vara intressant med en börsintroduktion . " Vi har funderat på det . Det kan vara ett sätt att få in pengar till verksamheten och vi tror att hockeyn kommer att utvecklas positivt , så det borde finnas riskkapital att tillgå via marknaden " , säger Gudmundsson . Idag finansierar ofta elitklubbar sin ungdoms - och juniorverksamhet via bidrag från elitsidan , något som Gudmundsson tror kan fortsätta även om elitsidan organiseras i bolagsform . " Jag tror att junior - och ungdomssidan kan finansieras som idag . Det borde inte finnas några hinder för detta även i bolagsform . I lägre serier är det ofta tvärtom , att ungdomssidan finansierar eliten via till exempel Bingolott - försäljning . Det är Loket som drar runt mycket av verksamheten i de lägre serierna " , säger Gudmundsson som även ser en ökad souvenirförsäljning i elitserien . " Souvenirförsäljningen har ökat , men vad som är orsak och verkan när klubbarna har lagt till amerikanska tillnamn till klubbnamnet är svårt att säga . Jag tror att försäljningen hade ökat i alla fall . Vi ser dock en ökning och jag tror att den kommer att hålla i sig " , säger Gudmundsson . Djurgården heter numera Djurgården Lions , HV 71 har lagt till Blue Bulls till sitt namn , Frölunda kallas även Indians och Malmö har tillnamnet Red Hawks , bara för att nämna några . Börsens AIK - are Mats Wilhelmsson höjer dock ett varningens finger för de hockeyklubbar som eventuellt funderar på att tackla kapitalmarknaden med en börsnotering . " Så länge jag har något att säga till om här på börsen lär det bli svårt för några andra klubbar än AIK att noteras " , säger han . ( c ) Reuters Limited 1997 . 
