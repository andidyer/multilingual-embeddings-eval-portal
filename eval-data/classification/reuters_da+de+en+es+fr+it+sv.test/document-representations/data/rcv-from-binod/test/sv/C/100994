ANALYS - BUDSTRID SKAPADE FRÅGOR KRING SKANDIA . STOCKHOLM , 19 dec ( Reuter ) - Skandias misslyckade bud på Stadshypotek har skapat fler frågetecken kring Skandia än det har rätat ut . Det anser analytiker som Reuters talat med . " De har blottlagt vilka stora kapitalbehov som finns i AFS och det kom nog som en överraskning för många . Nu kommer man säkert att kräva bättre särredovisning av vad som händer i AFS och fokusera än mer på detta " , säger en analytiker . De planer på kostnadsbesparingar som Skandia presenterade översiktligt i samband med att styrelsen meddelade att budet på Stadshypotek dras tillbaka behöver klargöras ytterligare . " Nu måste man komma med konkreta planer på kostnadssidan . Det är i och för sig förståeligt att de inte drog upp dem på presskonferensen . Det var inte rätt timing för det " , säger han . Att Skandias styrelse skriver att de kan komma att utnyttja kapitalmarknaden om och när det behövs på ett sätt som är positivt för aktieägarvärdet , tolkas av analytiker som att företaget tänker sälja delar av AFS över den engelska eller amerikanska börsen om ett par år . " Som de formulerar sig tror jag att de kommer att sätta 30 - 50 % av AFS på börsen i London eller New York . Till dess tror jag inte att det blir några större problem med finansieringen . Det rörelsekapitalbehov som AFS har kan det täcka billigare via upplåning på den amerikanska marknaden än internt inom Skandia " , säger en analytiker . Kring själva budet fanns även vissa tveksamheter , menar en analytiker , delvis eftersom den tillväxtstyrka som finns i AFS till viss del skulle spädas ut av Stadshypoteks stagnerande verksamhet . " Kursen tappade ju när Skandia lade budet . Det beror nog delvis på att de bättre tillväxtmöjligheter som Stadshypoteks kassaflöden kunde ge AFS skulle spädas ut av Stadshypoteks egen långsamma , kanske till och med negativa , tillväxt " , säger han . Flera analytiker pekar också på att rådgivningen och styrelsens sätt att presentera budet på lämnade en hel del i övrigt att önska . " Det var dålig rådgivning och beslutsfattande i samband med budet . Skandia hade nog räknat med 20 kr uppgång på budet , men så blev det ju inte " , säger en analytiker . Flera analytiker är också skeptiska till de synergier som presenterades i samband med budet . " Det var ju ordentliga glädjekalkyler " , säger en analytiker som får medhåll av en kollega som dock vill tona ned synergiernas del i ett eventuellt samgående . " De eventuella synergier som skulle kunna uppnås kom snarare på köpet . Stadshypoteks motiv var att hitta en vit riddare och Skandia ville bara stärka den egna balansräkningen med 5 - 6 Mdr " , säger han . Helt ointressant hade dock inte ett samgående mellan Skandia och Stadshypotek varit , menar analytikerna . " Det går inte att komma ifrån att vinsten per aktie skulle ha ökat med ungefär 20 % efter återköpet av egna aktier . Det hade gjort att Skandia kunnat göra andra affärer framöver " , säger en analytiker . Kursen i Skandia har rasat 12 % sedan budet på Stadshypotek presenterades . Dagen före budet stängde aktien på 208 , 50 kr . På torsdagen handlades den i 184 kr . Samtidigt har Stadshypoteks A - aktie tappat 5 , 8 % , från 198 kr dagen före budet till 186 , 50 kr . Handelsbanken bjuder 190 kr för aktien med likvid i mars . - Jörgen Österberg 08 - 700 1008 . ( c ) Reuters Limited 1996 . 
