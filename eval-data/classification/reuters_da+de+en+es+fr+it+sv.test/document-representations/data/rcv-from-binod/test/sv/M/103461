TEKNISK ANALYS - RAPPORTER AVGÖR BÖRSUTVECKLING . STOCKHOLM , 17 feb ( Reuter ) - Stockholmsbörsen kommer förmodligen att inleda veckan med lätt vikande kurser sedan såväl Wall Street som Stockholmbörsen visat tillfälliga trötthetstecken i slutet av förra veckan . Sedan mitten av december , då OMX - index noterades i ca 1800 , har marknaden rört sig i en mycket brant upptrend till nuvarande nivåer vid 2060 . Under veckan som gick testade OMX vid ett flertal tillfällen kanaltaket till denna upptrend utan att lyckas bryta igenom . När dessa utbrytningsförsök misslyckades kom under fredagen en så kallad key reversal signal om att en nedåtriktad rekyl alternativt konsolidering nu är på väg att träda in . Denna signal bekräftas också av mycket höga värden på de tekniska indikatorerna . På vägen ned finns emellertid flera stödnivåer som kan komma att utgöra nya startpunkter för fortsatta uppgångar . Den kanske viktigaste av dessa finner vi vid 2015 - nivån , där den nämnda trendlinjen löper tillsammans med kanaltaket till den underliggande långa trenden från hösten 1992 . Strax ovanför dessa stöd löper dessutom kanaltaket till den upptrend som påbörjades sommaren 1996 och strax under finns den psykologiskt viktiga 2000 - nivån . Den antydan till nedåtriktad trend , i form av sjunkande toppar , som kunde skönjas på Wall Street inför förra veckans handel är nu bortsopad då marknaden åter vände uppåt med nya rekordnoterningar som följd . Inför de närmaste veckorna räknar jag därför med fortsatta uppgångar även om veckan avslutades svagt med indikationer om nedgång i början av denna veckan . Dow Jones kan kanske nå så långt ner som till 6800 , där tunga stöd finns i form av kanaltaket till den upptrend som påbörjades hösten 1994 samt av trendlinjen till den uppåtriktade trenden från sommaren 1996 . Dessförinnan finns emellertid ytterligare stöd vid ca 6950 . Den höga sannolikheten för fallande kurser på Wall Street stöds också av höga värden på de tekniska indikatorerna för såväl Dow Jones som S & P 500 - index . På onsdag kommer Astra och Volvo med sina bokslut över 1996 . Astra har befunnit sig i en stigande trend sedan september förra året då aktien noterades i ca 270 kr . Under veckan som gick , noterades aktien i 361 kr som högst , dock utan att kunna bryta det motstånd som förefaller vara på väg att etableras vid denna nivå . Den fortsatt utvecklingen kommer naturligtvis till stor del att avgöras av hur rapporten tas emot av marknaden . Den tekniska analysen favoriserar dock en nedåtriktad rekyl till något av stöden vid 340 respektive 320 kr , innan uppgången kan fortsätta . Värt att notera är att Astra , trots de senaste månadernas uppgång , fortsätter att utvecklas svagare än index varför aktien ännu inte är redo att stoppas i portföljen . Detsamma gäller även Volvo , som trots en stark uppgång från dryga 130 kr i början av november till dagens kurs vid 180 , ännu inte lämnat någon köpsignal i förhållande till den övriga marknaden . Denna kan dock komma om och när aktien bryter motståndet i intervallet 180 till 185 kr . Dessförinnan kan det emellertid inte uteslutas att aktien behöver rekylera ned mot 170 kr . För detta talar höga värden på de tekniska indikatorerna i kombination med den key reversal signal som lämnades under torsdagen . Naturligtvis kommer den stundande rapporten att spela en avgörande roll även här . På torsdagen är det så dags för AssiDomän att bekänna färg . Men inte heller Assi har lämnat köpsignal i förhållande till den övriga marknaden trots att aktien befunnit sig i en stark uppgångsfas sedan slutet av 1995 . Denna resulterade bland annat i ett brott av den långa nedtrenden under sommaren 1996 . I dagsläget håller aktien på att bearbeta det motstånd vid 190 kr som etablerades vid årsskiftet . Även om ett genombrott skulle ske , finns det gått om andra aktier som ger signaler om en starkare kursutveckling än Assi . Generellt kan sägas att skogsaktierna fortfarande inte är redo att tas med i portföljen trots dollarns starka utveckling under de senaste månaderna . Thomas Stridsman ( Eventuella åsikter eller rekommendationer som framförs i artikeln är författarens och inte Reuters . ) . ( c ) Reuters Limited 1997 . 
