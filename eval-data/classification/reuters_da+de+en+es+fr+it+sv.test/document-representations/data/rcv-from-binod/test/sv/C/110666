SKF ser omstrukturering i branschen - VD . STOCKHOLM , 15 juli ( Reuter ) - Kullagerbranschen kommer att fortsätta att omstruktureras och SKF kommer att vara en del av den processen . Det sade bolagets VD Peter Augustsson . Han avvisade dock tanken på att SKF skulle göra någon storaffär . " Omstruktureringen av branschen kommer att fortsätta och SKF kommer att vara en del av den . Ett exempel är vårt köp av 20 % i kinesiska Wafangdian Bearing Company " , sade Augustsson till Reuters efter analytikerträffen . Han trodde inte att SKF har något att vinna på att köpa någon av sina stora konkurrenter . Däremot ville han inte utesluta att några av de övriga europeiska bolagen kommer att delta i strukturaffärer . " Renault har aviserat att man kan göra något med sitt kullagerbolag SNR . Dessutom har det ryktats en del om att någon ska köpa tyska FAG Kugelfischer " , sade Augustsson . Han tillade att SKF inte var intresserat av att köpa det tyska företaget . " Jag kan inte se varför vi vill öka vårt fokus på Europa och mot bilindustrin " , sade han . I stället trodde Augustsson att någon japansk konkurrent kunde tänkas köpa . " Om det blir någon storaffär är det troligast att något japanskt bolag går in och köper . Av de som finns har NSK mest finansiella muskler . " - Henrik Persson 08 - 700 1011 . ( c ) Reuters Limited 1997 . 
