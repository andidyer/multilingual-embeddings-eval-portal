SCANIA MOGET FÖR INDIENBESLUT INOM TVÅ ÅR . STOCKHOLM , 18 feb ( Reuter ) - Scania håller på att studera marknaderna i Indien och Kina . Om två år är företaget moget för ett beslut om att etablera sig i Indien . Det sade VD Leif Östling i en intervju med Reuters på tisdagen . " Indien är lättare än Kina . Landet har ett legalt system som vi kan . Vi håller nu på att studera den indiska marknaden och om cirka två år är vi mogna att ta ett beslut " , sade Östling . Han tillade att den andra stora svenska lastbilstillverkaren Volvos beslut om en etablering i Indien på intet sätt blockerar Scanias intåg på marknaden . " I Kina försöker vi att hitta vägar in . Vi måste vara säkra på att vi inte tappar teknologi , utan har full kontroll över vår teknologi . Vi har bara ett produktprogram " , sade Östling . På en direkt fråga svarade Östling att den japanska marknaden har låg prioritet för Scania och att den amerikanska marknaden får vänta tills dess att man ändrat sig mot ett mer integrerat koncept i lastbilsförsäljningen . " Om den amerikanska marknaden går mot ett integrerat koncept är det naturligtvis en väldigt stor marknad , som vi får ta ställning till då . Idag får vi mycket olika signaler från Nordamerika " , sade Östling . Han konstaterade att inga samarbetsprojekt med andra tillverkare är på gång , samtidigt som han inte uteslöt att det skulle kunna bli aktuellt . " Jag utesluter inte samarbete " , sade Östling . - Henrik Alberius 08 - 700 1250 . ( c ) Reuters Limited 1997 . 
